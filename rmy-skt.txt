% Ramayana in Sanskrit (UTF-8)
% Thanks to: Prof. Muneo Tokunaga of Kyoto
% John D. Smith of Sacred-Texts. 
1001001a तपःस्वाध्यायनिरतं तपस्वी वाग्विदां वरम्
1001001c नारदं परिपप्रच्छ वाल्मीकिर्मुनिपुंगवम्
1001002a को न्वस्मिन्साम्प्रतं लोके गुणवान्कश्च वीर्यवान्
1001002c धर्मज्ञश्च कृतज्ञश्च सत्यवाक्यो दृढव्रतः
1001003a चारित्रेण च को युक्तः सर्वभूतेषु को हितः
1001003c विद्वान्कः कः समर्थश्च कश्चैकप्रियदर्शनः
1001004a आत्मवान्को जितक्रोधो द्युतिमान्कोऽनसूयकः
1001004c कस्य बिभ्यति देवाश्च जातरोषस्य संयुगे
1001005a एतदिच्छाम्यहं श्रोतुं परं कौतूहलं हि मे
1001005c महर्षे त्वं समर्थोऽसि ज्ञातुमेवंविधं नरम्
1001006a श्रुत्वा चैतत्त्रिलोकज्ञो वाल्मीकेर्नारदो वचः
1001006c श्रूयतामिति चामन्त्र्य प्रहृष्टो वाक्यमब्रवीत्
1001007a बहवो दुर्लभाश्चैव ये त्वया कीर्तिता गुणाः
1001007c मुने वक्ष्याम्यहं बुद्ध्वा तैर्युक्तः श्रूयतां नरः
1001008a इक्ष्वाकुवंशप्रभवो रामो नाम जनैः श्रुतः
1001008c नियतात्मा महावीर्यो द्युतिमान्धृतिमान्वशी
1001009a बुद्धिमान्नीतिमान्वाग्मी श्रीमाञ्शत्रुनिबर्हणः
1001009c विपुलांसो महाबाहुः कम्बुग्रीवो महाहनुः
1001010a महोरस्को महेष्वासो गूढजत्रुररिंदमः
1001010c आजानुबाहुः सुशिराः सुललाटः सुविक्रमः
1001011a समः समविभक्ताङ्गः स्निग्धवर्णः प्रतापवान्
1001011c पीनवक्षा विशालाक्षो लक्ष्मीवाञ्शुभलक्षणः
1001012a धर्मज्ञः सत्यसंधश्च प्रजानां च हिते रतः
1001012c यशस्वी ज्ञानसंपन्नः शुचिर्वश्यः समाधिमान्
1001013a रक्षिता जीवलोकस्य धर्मस्य परिरक्षिता
1001013c वेदवेदाङ्गतत्त्वज्ञो धनुर्वेदे च निष्ठितः
1001014a सर्वशास्त्रार्थतत्त्वज्ञ स्मृतिमान्प्रतिभानवान्
1001014c सर्वलोकप्रियः साधुरदीनात्मा विचक्षणः
1001015a सर्वदाभिगतः सद्भिः समुद्र इव सिन्धुभिः
1001015c आर्यः सर्वसमश्चैव सदैकप्रियदर्शनः
1001016a स च सर्वगुणोपेतः कौसल्यानन्दवर्धनः
1001016c समुद्र इव गाम्भीर्ये धैर्येण हिमवानिव
1001017a विष्णुना सदृशो वीर्ये सोमवत्प्रियदर्शनः
1001017c कालाग्निसदृशः क्रोधे क्षमया पृथिवीसमः
1001018a धनदेन समस्त्यागे सत्ये धर्म इवापरः
1001018c तमेवंगुणसंपन्नं रामं सत्यपराक्रमम्
1001019a ज्येष्ठं श्रेष्ठगुणैर्युक्तं प्रियं दशरथः सुतम्
1001019c यौवराज्येन संयोक्तुमैच्छत्प्रीत्या महीपतिः
1001020a तस्याभिषेकसंभारान्दृष्ट्वा भार्याथ कैकयी
1001020c पूर्वं दत्तवरा देवी वरमेनमयाचत
1001020e विवासनं च रामस्य भरतस्याभिषेचनम्
1001021a स सत्यवचनाद्राजा धर्मपाशेन संयतः
1001021c विवासयामास सुतं रामं दशरथः प्रियम्
1001022a स जगाम वनं वीरः प्रतिज्ञामनुपालयन्
1001022c पितुर्वचननिर्देशात्कैकेय्याः प्रियकारणात्
1001023a तं व्रजन्तं प्रियो भ्राता लक्ष्मणोऽनुजगाम ह
1001023c स्नेहाद्विनयसंपन्नः सुमित्रानन्दवर्धनः
1001024a सर्वलक्षणसंपन्ना नारीणामुत्तमा वधूः
1001024c सीताप्यनुगता रामं शशिनं रोहिणी यथा
1001025a पौरैरनुगतो दूरं पित्रा दशरथेन च
1001025c शृङ्गवेरपुरे सूतं गङ्गाकूले व्यसर्जयत्
1001026a ते वनेन वनं गत्वा नदीस्तीर्त्वा बहूदकाः
1001026c चित्रकूटमनुप्राप्य भरद्वाजस्य शासनात्
1001027a रम्यमावसथं कृत्वा रममाणा वने त्रयः
1001027c देवगन्धर्वसंकाशास्तत्र ते न्यवसन्सुखम्
1001028a चित्रकूटं गते रामे पुत्रशोकातुरस्तदा
1001028c राजा दशरथः स्वर्गं जगाम विलपन्सुतम्
1001029a मृते तु तस्मिन्भरतो वसिष्ठप्रमुखैर्द्विजैः
1001029c नियुज्यमानो राज्याय नैच्छद्राज्यं महाबलः
1001029e स जगाम वनं वीरो रामपादप्रसादकः
1001030a पादुके चास्य राज्याय न्यासं दत्त्वा पुनः पुनः
1001030c निवर्तयामास ततो भरतं भरताग्रजः
1001031a स काममनवाप्यैव रामपादावुपस्पृशन्
1001031c नन्दिग्रामेऽकरोद्राज्यं रामागमनकाङ्क्षया
1001032a रामस्तु पुनरालक्ष्य नागरस्य जनस्य च
1001032c तत्रागमनमेकाग्रे दण्डकान्प्रविवेश ह
1001033a विराधं राक्षसं हत्वा शरभङ्गं ददर्श ह
1001033c सुतीक्ष्णं चाप्यगस्त्यं च अगस्त्य भ्रातरं तथा
1001034a अगस्त्यवचनाच्चैव जग्राहैन्द्रं शरासनम्
1001034c खड्गं च परमप्रीतस्तूणी चाक्षयसायकौ
1001035a वसतस्तस्य रामस्य वने वनचरैः सह
1001035c ऋषयोऽभ्यागमन्सर्वे वधायासुररक्षसाम्
1001036a तेन तत्रैव वसता जनस्थाननिवासिनी
1001036c विरूपिता शूर्पणखा राक्षसी कामरूपिणी
1001037a ततः शूर्पणखावाक्यादुद्युक्तान्सर्वराक्षसान्
1001037c खरं त्रिशिरसं चैव दूषणं चैव राक्षसम्
1001038a निजघान रणे रामस्तेषां चैव पदानुगान्
1001038c रक्षसां निहतान्यासन्सहस्राणि चतुर्दश
1001039a ततो ज्ञातिवधं श्रुत्वा रावणः क्रोधमूर्छितः
1001039c सहायं वरयामास मारीचं नाम राक्षसम्
1001040a वार्यमाणः सुबहुशो मारीचेन स रावणः
1001040c न विरोधो बलवता क्षमो रावण तेन ते
1001041a अनादृत्य तु तद्वाक्यं रावणः कालचोदितः
1001041c जगाम सहमारीचस्तस्याश्रमपदं तदा
1001042a तेन मायाविना दूरमपवाह्य नृपात्मजौ
1001042c जहार भार्यां रामस्य गृध्रं हत्वा जटायुषम्
1001043a गृध्रं च निहतं दृष्ट्वा हृतां श्रुत्वा च मैथिलीम्
1001043c राघवः शोकसंतप्तो विललापाकुलेन्द्रियः
1001044a ततस्तेनैव शोकेन गृध्रं दग्ध्वा जटायुषम्
1001044c मार्गमाणो वने सीतां राक्षसं संददर्श ह
1001045a कबन्धं नाम रूपेण विकृतं घोरदर्शनम्
1001045c तं निहत्य महाबाहुर्ददाह स्वर्गतश्च सः
1001046a स चास्य कथयामास शबरीं धर्मचारिणीम्
1001046c श्रमणीं धर्मनिपुणामभिगच्छेति राघव
1001046e सोऽभ्यगच्छन्महातेजाः शबरीं शत्रुसूदनः
1001047a शबर्या पूजितः सम्यग्रामो दशरथात्मजः
1001047c पम्पातीरे हनुमता संगतो वानरेण ह
1001048a हनुमद्वचनाच्चैव सुग्रीवेण समागतः
1001048c सुग्रीवाय च तत्सर्वं शंसद्रामो महाबलः
1001049a ततो वानरराजेन वैरानुकथनं प्रति
1001049c रामायावेदितं सर्वं प्रणयाद्दुःखितेन च
1001049e वालिनश्च बलं तत्र कथयामास वानरः
1001050a प्रतिज्ञातं च रामेण तदा वालिवधं प्रति
1001050c सुग्रीवः शङ्कितश्चासीन्नित्यं वीर्येण राघवे
1001051a राघवः प्रत्ययार्थं तु दुन्दुभेः कायमुत्तमम्
1001051c पादाङ्गुष्ठेन चिक्षेप संपूर्णं दशयोजनम्
1001052a बिभेद च पुनः सालान्सप्तैकेन महेषुणा
1001052c गिरिं रसातलं चैव जनयन्प्रत्ययं तदा
1001053a ततः प्रीतमनास्तेन विश्वस्तः स महाकपिः
1001053c किष्किन्धां रामसहितो जगाम च गुहां तदा
1001054a ततोऽगर्जद्धरिवरः सुग्रीवो हेमपिङ्गलः
1001054c तेन नादेन महता निर्जगाम हरीश्वरः
1001055a ततः सुग्रीववचनाद्धत्वा वालिनमाहवे
1001055c सुग्रीवमेव तद्राज्ये राघवः प्रत्यपादयत्
1001056a स च सर्वान्समानीय वानरान्वानरर्षभः
1001056c दिशः प्रस्थापयामास दिदृक्षुर्जनकात्मजाम्
1001057a ततो गृध्रस्य वचनात्संपातेर्हनुमान्बली
1001057c शतयोजनविस्तीर्णं पुप्लुवे लवणार्णवम्
1001058a तत्र लङ्कां समासाद्य पुरीं रावणपालिताम्
1001058c ददर्श सीतां ध्यायन्तीमशोकवनिकां गताम्
1001059a निवेदयित्वाभिज्ञानं प्रवृत्तिं च निवेद्य च
1001059c समाश्वास्य च वैदेहीं मर्दयामास तोरणम्
1001060a पञ्च सेनाग्रगान्हत्वा सप्त मन्त्रिसुतानपि
1001060c शूरमक्षं च निष्पिष्य ग्रहणं समुपागमत्
1001061a अस्त्रेणोन्मुहमात्मानं ज्ञात्वा पैतामहाद्वरात्
1001061c मर्षयन्राक्षसान्वीरो यन्त्रिणस्तान्यदृच्छया
1001062a ततो दग्ध्वा पुरीं लङ्कामृते सीतां च मैथिलीम्
1001062c रामाय प्रियमाख्यातुं पुनरायान्महाकपिः
1001063a सोऽभिगम्य महात्मानं कृत्वा रामं प्रदक्षिणम्
1001063c न्यवेदयदमेयात्मा दृष्टा सीतेति तत्त्वतः
1001064a ततः सुग्रीवसहितो गत्वा तीरं महोदधेः
1001064c समुद्रं क्षोभयामास शरैरादित्यसंनिभैः
1001065a दर्शयामास चात्मानं समुद्रः सरितां पतिः
1001065c समुद्रवचनाच्चैव नलं सेतुमकारयत्
1001066a तेन गत्वा पुरीं लङ्कां हत्वा रावणमाहवे
1001066c अभ्यषिञ्चत्स लङ्कायां राक्षसेन्द्रं विभीषणम्
1001067a कर्मणा तेन महता त्रैलोक्यं सचराचरम्
1001067c सदेवर्षिगणं तुष्टं राघवस्य महात्मनः
1001068a तथा परमसंतुष्टैः पूजितः सर्वदैवतैः
1001068c कृतकृत्यस्तदा रामो विज्वरः प्रमुमोद ह
1001069a देवताभ्यो वरान्प्राप्य समुत्थाप्य च वानरान्
1001069c पुष्पकं तत्समारुह्य नन्दिग्रामं ययौ तदा
1001070a नन्दिग्रामे जटां हित्वा भ्रातृभिः सहितोऽनघः
1001070c रामः सीतामनुप्राप्य राज्यं पुनरवाप्तवान्
1001071a प्रहृष्टमुदितो लोकस्तुष्टः पुष्टः सुधार्मिकः
1001071c निरायमो अरोगश्च दुर्भिक्षभयवर्जितः
1001072a न पुत्रमरणं केचिद्द्रक्ष्यन्ति पुरुषाः क्वचित्
1001072c नार्यश्चाविधवा नित्यं भविष्यन्ति पतिव्रताः
1001073a न वातजं भयं किंचिन्नाप्सु मज्जन्ति जन्तवः
1001073c न चाग्रिजं भयं किंचिद्यथा कृतयुगे तथा
1001074a अश्वमेधशतैरिष्ट्वा तथा बहुसुवर्णकैः
1001074c गवां कोट्ययुतं दत्त्वा विद्वद्भ्यो विधिपूर्वकम्
1001075a राजवंशाञ्शतगुणान्स्थापयिष्यति राघवः
1001075c चातुर्वर्ण्यं च लोकेऽस्मिन्स्वे स्वे धर्मे नियोक्ष्यति
1001076a दशवर्षसहस्राणि दशवर्षशतानि च
1001076c रामो राज्यमुपासित्वा ब्रह्मलोकं गमिष्यति
1001077a इदं पवित्रं पापघ्नं पुण्यं वेदैश्च संमितम्
1001077c यः पठेद्रामचरितं सर्वपापैः प्रमुच्यते
1001078a एतदाख्यानमायुष्यं पठन्रामायणं नरः
1001078c सपुत्रपौत्रः सगणः प्रेत्य स्वर्गे महीयते
1001079a पठन्द्विजो वागृषभत्वमीया;त्स्यात्क्षत्रियो भूमिपतित्वमीयात्
1001079c वणिग्जनः पण्यफलत्वमीया;ज्जनश्च शूद्रोऽपि महत्त्वमीयात्
1002001a नारदस्य तु तद्वाक्यं श्रुत्वा वाक्यविशारदः
1002001c पूजयामास धर्मात्मा सहशिष्यो महामुनिः
1002002a यथावत्पूजितस्तेन देवर्षिर्नारदस्तदा
1002002c आपृष्ट्वैवाभ्यनुज्ञातः स जगाम विहायसम्
1002003a स मुहूर्तं गते तस्मिन्देवलोकं मुनिस्तदा
1002003c जगाम तमसातीरं जाह्नव्यास्त्वविदूरतः
1002004a स तु तीरं समासाद्य तमसाया महामुनिः
1002004c शिष्यमाह स्थितं पार्श्वे दृष्ट्वा तीर्थमकर्दमम्
1002005a अकर्दममिदं तीर्थं भरद्वाज निशामय
1002005c रमणीयं प्रसन्नाम्बु सन्मनुष्यमनो यथा
1002006a न्यस्यतां कलशस्तात दीयतां वल्कलं मम
1002006c इदमेवावगाहिष्ये तमसातीर्थमुत्तमम्
1002007a एवमुक्तो भरद्वाजो वाल्मीकेन महात्मना
1002007c प्रायच्छत मुनेस्तस्य वल्कलं नियतो गुरोः
1002008a स शिष्यहस्तादादाय वल्कलं नियतेन्द्रियः
1002008c विचचार ह पश्यंस्तत्सर्वतो विपुलं वनम्
1002009a तस्याभ्याशे तु मिथुनं चरन्तमनपायिनम्
1002009c ददर्श भगवांस्तत्र क्रौञ्चयोश्चारुनिस्वनम्
1002010a तस्मात्तु मिथुनादेकं पुमांसं पापनिश्चयः
1002010c जघान वैरनिलयो निषादस्तस्य पश्यतः
1002011a तं शोणितपरीताङ्गं वेष्टमानं महीतले
1002011c भार्या तु निहतं दृष्ट्वा रुराव करुणां गिरम्
1002012a तथा तु तं द्विजं दृष्ट्वा निषादेन निपातितम्
1002012c ऋषेर्धर्मात्मनस्तस्य कारुण्यं समपद्यत
1002013a ततः करुणवेदित्वादधर्मोऽयमिति द्विजः
1002013c निशाम्य रुदतीं क्रौञ्चीमिदं वचनमब्रवीत्
1002014a मा निषाद प्रतिष्ठां त्वमगमः शाश्वतीः समाः
1002014c यत्क्रौञ्चमिथुनादेकमवधीः काममोहितम्
1002015a तस्यैवं ब्रुवतश्चिन्ता बभूव हृदि वीक्षतः
1002015c शोकार्तेनास्य शकुनेः किमिदं व्याहृतं मया
1002016a चिन्तयन्स महाप्राज्ञश्चकार मतिमान्मतिम्
1002016c शिष्यं चैवाब्रवीद्वाक्यमिदं स मुनिपुंगवः
1002017a पादबद्धोऽक्षरसमस्तन्त्रीलयसमन्वितः
1002017c शोकार्तस्य प्रवृत्तो मे श्लोको भवतु नान्यथा
1002018a शिष्यस्तु तस्य ब्रुवतो मुनेर्वाक्यमनुत्तमम्
1002018c प्रतिजग्राह संहृष्टस्तस्य तुष्टोऽभवद्गुरुः
1002019a सोऽभिषेकं ततः कृत्वा तीर्थे तस्मिन्यथाविधि
1002019c तमेव चिन्तयन्नर्थमुपावर्तत वै मुनिः
1002020a भरद्वाजस्ततः शिष्यो विनीतः श्रुतवान्गुरोः
1002020c कलशं पूर्णमादाय पृष्ठतोऽनुजगाम ह
1002021a स प्रविश्याश्रमपदं शिष्येण सह धर्मवित्
1002021c उपविष्टः कथाश्चान्याश्चकार ध्यानमास्थितः
1002022a आजगाम ततो ब्रह्मा लोककर्ता स्वयं प्रभुः
1002022c चतुर्मुखो महातेजा द्रष्टुं तं मुनिपुंगवम्
1002023a वाल्मीकिरथ तं दृष्ट्वा सहसोत्थाय वाग्यतः
1002023c प्राञ्जलिः प्रयतो भूत्वा तस्थौ परमविस्मितः
1002024a पूजयामास तं देवं पाद्यार्घ्यासनवन्दनैः
1002024c प्रणम्य विधिवच्चैनं पृष्ट्वानामयमव्ययम्
1002025a अथोपविश्य भगवानासने परमार्चिते
1002025c वाल्मीकये महर्षये संदिदेशासनं ततः
1002026a उपविष्टे तदा तस्मिन्साक्षाल्लोकपितामहे
1002026c तद्गतेनैव मनसा वाल्मीकिर्ध्यानमास्थितः
1002027a पापात्मना कृतं कष्टं वैरग्रहणबुद्धिना
1002027c यस्तादृशं चारुरवं क्रौञ्चं हन्यादकारणात्
1002028a शोचन्नेव मुहुः क्रौञ्चीमुपश्लोकमिमं पुनः
1002028c जगावन्तर्गतमना भूत्वा शोकपरायणः
1002029a तमुवाच ततो ब्रह्मा प्रहसन्मुनिपुंगवम्
1002029c श्लोक एव त्वया बद्धो नात्र कार्या विचारणा
1002030a मच्छन्दादेव ते ब्रह्मन्प्रवृत्तेयं सरस्वती
1002030c रामस्य चरितं सर्वं कुरु त्वमृषिसत्तम
1002031a धर्मात्मनो गुणवतो लोके रामस्य धीमतः
1002031c वृत्तं कथय धीरस्य यथा ते नारदाच्छ्रुतम्
1002032a रहस्यं च प्रकाशं च यद्वृत्तं तस्य धीमतः
1002032c रामस्य सह सौमित्रे राक्षसानां च सर्वशः
1002033a वैदेह्याश्चैव यद्वृत्तं प्रकाशं यदि वा रहः
1002033c तच्चाप्यविदितं सर्वं विदितं ते भविष्यति
1002034a न ते वागनृता काव्ये काचिदत्र भविष्यति
1002034c कुरु रामकथां पुण्यां श्लोकबद्धां मनोरमाम्
1002035a यावत्स्थास्यन्ति गिरयः सरितश्च महीतले
1002035c तावद्रामायणकथा लोकेषु प्रचरिष्यति
1002036a यावद्रामस्य च कथा त्वत्कृता प्रचरिष्यति
1002036c तावदूर्ध्वमधश्च त्वं मल्लोकेषु निवत्स्यसि
1002037a इत्युक्त्वा भगवान्ब्रह्मा तत्रैवान्तरधीयत
1002037c ततः सशिष्यो वाल्मीकिर्मुनिर्विस्मयमाययौ
1002038a तस्य शिष्यास्ततः सर्वे जगुः श्लोकमिमं पुनः
1002038c मुहुर्मुहुः प्रीयमाणाः प्राहुश्च भृशविस्मिताः
1002039a समाक्षरैश्चतुर्भिर्यः पादैर्गीतो महर्षिणा
1002039c सोऽनुव्याहरणाद्भूयः शोकः श्लोकत्वमागतः
1002040a तस्य बुद्धिरियं जाता वाल्मीकेर्भावितात्मनः
1002040c कृत्स्नं रामायणं काव्यमीदृशैः करवाण्यहम्
1002041a उदारवृत्तार्थपदैर्मनोरमै;स्तदास्य रामस्य चकार कीर्तिमान्
1002041c समाक्षरैः श्लोकशतैर्यशस्विनो; यशस्करं काव्यमुदारधीर्मुनिः
1003001a श्रुत्वा वस्तु समग्रं तद्धर्मात्मा धर्मसंहितम्
1003001c व्यक्तमन्वेषते भूयो यद्वृत्तं तस्य धीमतः
1003002a उपस्पृश्योदकं संयन्मुनिः स्थित्वा कृताञ्जलिः
1003002c प्राचीनाग्रेषु दर्भेषु धर्मेणान्वेषते गतिम्
1003003a जन्म रामस्य सुमहद्वीर्यं सर्वानुकूलताम्
1003003c लोकस्य प्रियतां क्षान्तिं सौम्यतां सत्यशीलताम्
1003004a नानाचित्राः कथाश्चान्या विश्वामित्रसहायने
1003004c जानक्याश्च विवाहं च धनुषश्च विभेदनम्
1003005a रामरामविवादं च गुणान्दाशरथेस्तथा
1003005c तथाभिषेकं रामस्य कैकेय्या दुष्टभावताम्
1003006a व्याघातं चाभिषेकस्य रामस्य च विवासनम्
1003006c राज्ञः शोकविलापं च परलोकस्य चाश्रयम्
1003007a प्रकृतीनां विषादं च प्रकृतीनां विसर्जनम्
1003007c निषादाधिपसंवादं सूतोपावर्तनं तथा
1003008a गङ्गायाश्चापि संतारं भरद्वाजस्य दर्शनम्
1003008c भरद्वाजाभ्यनुज्ञानाच्चित्रकूटस्य दर्शनम्
1003009a वास्तुकर्मनिवेशं च भरतागमनं तथा
1003009c प्रसादनं च रामस्य पितुश्च सलिलक्रियाम्
1003010a पादुकाग्र्याभिषेकं च नन्दिग्राम निवासनम्
1003010c दण्डकारण्यगमनं सुतीक्ष्णेन समागमम्
1003011a अनसूयासमस्यां च अङ्गरागस्य चार्पणम्
1003011c शूर्पणख्याश्च संवादं विरूपकरणं तथा
1003012a वधं खरत्रिशिरसोरुत्थानं रावणस्य च
1003012c मारीचस्य वधं चैव वैदेह्या हरणं तथा
1003013a राघवस्य विलापं च गृध्रराजनिबर्हणम्
1003013c कबन्धदर्शनं चैव पम्पायाश्चापि दर्शनम्
1003014a शर्बर्या दर्शनं चैव हनूमद्दर्शनं तथा
1003014c विलापं चैव पम्पायां राघवस्य महात्मनः
1003015a ऋष्यमूकस्य गमनं सुग्रीवेण समागमम्
1003015c प्रत्ययोत्पादनं सख्यं वालिसुग्रीवविग्रहम्
1003016a वालिप्रमथनं चैव सुग्रीवप्रतिपादनम्
1003016c ताराविलापसमयं वर्षरात्रिनिवासनम्
1003017a कोपं राघवसिंहस्य बलानामुपसंग्रहम्
1003017c दिशः प्रस्थापनं चैव पृथिव्याश्च निवेदनम्
1003018a अङ्गुलीयकदानं च ऋक्षस्य बिलदर्शनम्
1003018c प्रायोपवेशनं चैव संपातेश्चापि दर्शनम्
1003019a पर्वतारोहणं चैव सागरस्य च लङ्घनम्
1003019c रात्रौ लङ्काप्रवेशं च एकस्यापि विचिन्तनम्
1003020a आपानभूमिगमनमवरोधस्य दर्शनम्
1003020c अशोकवनिकायानं सीतायाश्चापि दर्शनम्
1003021a अभिज्ञानप्रदानं च सीतायाश्चापि भाषणम्
1003021c राक्षसीतर्जनं चैव त्रिजटास्वप्नदर्शनम्
1003022a मणिप्रदानं सीताया वृक्षभङ्गं तथैव च
1003022c राक्षसीविद्रवं चैव किंकराणां निबर्हणम्
1003023a ग्रहणं वायुसूनोश्च लङ्कादाहाभिगर्जनम्
1003023c प्रतिप्लवनमेवाथ मधूनां हरणं तथा
1003024a राघवाश्वासनं चैव मणिनिर्यातनं तथा
1003024c संगमं च समुद्रस्य नलसेतोश्च बन्धनम्
1003025a प्रतारं च समुद्रस्य रात्रौ लङ्कावरोधनम्
1003025c विभीषणेन संसर्गं वधोपायनिवेदनम्
1003026a कुम्भकर्णस्य निधनं मेघनादनिबर्हणम्
1003026c रावणस्य विनाशं च सीतावाप्तिमरेः पुरे
1003027a बिभीषणाभिषेकं च पुष्पकस्य च दर्शनम्
1003027c अयोध्यायाश्च गमनं भरतेन समागमम्
1003028a रामाभिषेकाभ्युदयं सर्वसैन्यविसर्जनम्
1003028c स्वराष्ट्ररञ्जनं चैव वैदेह्याश्च विसर्जनम्
1003029a अनागतं च यत्किंचिद्रामस्य वसुधातले
1003029c तच्चकारोत्तरे काव्ये वाल्मीकिर्भगवानृषिः
1004001a प्राप्तराज्यस्य रामस्य वाल्मीकिर्भगवानृषिः
1004001c चकार चरितं कृत्स्नं विचित्रपदमात्मवान्
1004002a कृत्वा तु तन्महाप्राज्ञः सभविष्यं सहोत्तरम्
1004002c चिन्तयामास को न्वेतत्प्रयुञ्जीयादिति प्रभुः
1004003a तस्य चिन्तयमानस्य महर्षेर्भावितात्मनः
1004003c अगृह्णीतां ततः पादौ मुनिवेषौ कुशीलवौ
1004004a कुशीलवौ तु धर्मज्ञौ राजपुत्रौ यशस्विनौ
1004004c भ्रातरौ स्वरसंपन्नौ ददर्शाश्रमवासिनौ
1004005a स तु मेधाविनौ दृष्ट्वा वेदेषु परिनिष्ठितौ
1004005c वेदोपबृह्मणार्थाय तावग्राहयत प्रभुः
1004006a काव्यं रामायणं कृत्स्नं सीतायाश्चरितं महत्
1004006c पौलस्त्य वधमित्येव चकार चरितव्रतः
1004007a पाठ्ये गेये च मधुरं प्रमाणैस्त्रिभिरन्वितम्
1004007c जातिभिः सप्तभिर्बद्धं तन्त्रीलयसमन्वितम्
1004008a हास्यशृङ्गारकारुण्यरौद्रवीरभयानकैः
1004008c बीभत्सादिरसैर्युक्तं काव्यमेतदगायताम्
1004009a तौ तु गान्धर्वतत्त्वज्ञौ मूर्च्छनास्थानकोविदौ
1004009c भ्रातरौ स्वरसंपन्नौ गन्धर्वाविव रूपिणौ
1004010a रूपलक्षणसंपन्नौ मधुरस्वरभाषिणौ
1004010c बिम्बादिवोद्धृतौ बिम्बौ रामदेहात्तथापरौ
1004011a तौ राजपुत्रौ कार्त्स्न्येन धर्म्यमाख्यानमुत्तमम्
1004011c वाचो विधेयं तत्सर्वं कृत्वा काव्यमनिन्दितौ
1004012a ऋषीणां च द्विजातीनां साधूनां च समागमे
1004012c यथोपदेशं तत्त्वज्ञौ जगतुस्तौ समाहितौ
1004012e महात्मानौ महाभागौ सर्वलक्षणलक्षितौ
1004013a तौ कदाचित्समेतानामृषीणां भावितात्मनाम्
1004013c आसीनानां समीपस्थाविदं काव्यमगायताम्
1004014a तच्छ्रुत्वा मुनयः सर्वे बाष्पपर्याकुलेक्षणाः
1004014c साधु साध्वित्य्तावूचतुः परं विस्मयमागताः
1004015a ते प्रीतमनसः सर्वे मुनयो धर्मवत्सलाः
1004015c प्रशशंसुः प्रशस्तव्यौ गायमानौ कुशीलवौ
1004016a अहो गीतस्य माधुर्यं श्लोकानां च विशेषतः
1004016c चिरनिर्वृत्तमप्येतत्प्रत्यक्षमिव दर्शितम्
1004017a प्रविश्य तावुभौ सुष्ठु तदा भावमगायताम्
1004017c सहितौ मधुरं रक्तं संपन्नं स्वरसंपदा
1004018a एवं प्रशस्यमानौ तौ तपःश्लाघ्यैर्महर्षिभिः
1004018c संरक्ततरमत्यर्थं मधुरं तावगायताम्
1004019a प्रीतः कश्चिन्मुनिस्ताभ्यां संस्थितः कलशं ददौ
1004019c प्रसन्नो वल्कलं कश्चिद्ददौ ताभ्यां महायशाः
1004020a आश्चर्यमिदमाख्यानं मुनिना संप्रकीर्तितम्
1004020c परं कवीनामाधारं समाप्तं च यथाक्रमम्
1004021a प्रशस्यमानौ सर्वत्र कदाचित्तत्र गायकौ
1004021c रथ्यासु राजमार्गेषु ददर्श भरताग्रजः
1004022a स्ववेश्म चानीय ततो भ्रातरौ सकुशीलवौ
1004022c पूजयामास पूजार्हौ रामः शत्रुनिबर्हणः
1004023a आसीनः काञ्चने दिव्ये स च सिंहासने प्रभुः
1004023c उपोपविष्टैः सचिवैर्भ्रातृभिश्च परंतपः
1004024a दृष्ट्वा तु रूपसंपन्नौ तावुभौ वीणिनौ ततः
1004024c उवाच लक्ष्मणं रामः शत्रुघ्नं भरतं तथा
1004025a श्रूयतामिदमाख्यानमनयोर्देववर्चसोः
1004025c विचित्रार्थपदं सम्यग्गायतोर्मधुरस्वरम्
1004026a इमौ मुनी पार्थिवलक्ष्मणान्वितौ; कुशीलवौ चैव महातपस्विनौ
1004026c ममापि तद्भूतिकरं प्रचक्षते; महानुभावं चरितं निबोधत
1004027a ततस्तु तौ रामवचः प्रचोदिता;वगायतां मार्गविधानसंपदा
1004027c स चापि रामः परिषद्गतः शनै;र्बुभूषयासक्तमना बभूव ह
1005001a सर्वापूर्वमियं येषामासीत्कृत्स्ना वसुंधरा
1005001c प्रजापतिमुपादाय नृपाणां जयशालिनाम्
1005002a येषां स सगरो नाम सागरो येन खानितः
1005002c षष्टिः पुत्रसहस्राणि यं यान्तं पर्यवारयन्
1005003a इक्ष्वाकूणामिदं तेषां राज्ञां वंशे महात्मनाम्
1005003c महदुत्पन्नमाख्यानं रामायणमिति श्रुतम्
1005004a तदिदं वर्तयिष्यामि सर्वं निखिलमादितः
1005004c धर्मकामार्थसहितं श्रोतव्यमनसूयया
1005005a कोसलो नाम मुदितः स्फीतो जनपदो महान्
1005005c निविष्टः सरयूतीरे प्रभूतधनधान्यवान्
1005006a अयोध्या नाम नगरी तत्रासील्लोकविश्रुता
1005006c मनुना मानवेन्द्रेण या पुरी निर्मिता स्वयम्
1005007a आयता दश च द्वे च योजनानि महापुरी
1005007c श्रीमती त्रीणि विस्तीर्णा सुविभक्तमहापथा
1005008a राजमार्गेण महता सुविभक्तेन शोभिता
1005008c मुक्तपुष्पावकीर्णेन जलसिक्तेन नित्यशः
1005009a तां तु राजा दशरथो महाराष्ट्रविवर्धनः
1005009c पुरीमावासयामास दिवि देवपतिर्यथा
1005010a कपाटतोरणवतीं सुविभक्तान्तरापणाम्
1005010c सर्वयन्त्रायुधवतीमुपेतां सर्वशिल्पिभिः
1005011a सूतमागधसंबाधां श्रीमतीमतुलप्रभाम्
1005011c उच्चाट्टालध्वजवतीं शतघ्नीशतसंकुलाम्
1005012a वधूनाटकसङ्घैश्च संयुक्तां सर्वतः पुरीम्
1005012c उद्यानाम्रवणोपेतां महतीं सालमेखलाम्
1005013a दुर्गगम्भीरपरिखां दुर्गामन्यैर्दुरासदाम्
1005013c वाजिवारणसंपूर्णां गोभिरुष्ट्रैः खरैस्तथा
1005014a सामन्तराजसङ्घैश्च बलिकर्मभिरावृताम्
1005014c नानादेशनिवासैश्च वणिग्भिरुपशोभिताम्
1005015a प्रसादै रत्नविकृतैः पर्वतैरुपशोभिताम्
1005015c कूटागारैश्च संपूर्णामिन्द्रस्येवामरावतीम्
1005016a चित्रामष्टापदाकारां वरनारीगणैर्युताम्
1005016c सर्वरत्नसमाकीर्णां विमानगृहशोभिताम्
1005017a गृहगाढामविच्छिद्रां समभूमौ निवेशिताम्
1005017c शालितण्डुलसंपूर्णामिक्षुकाण्डरसोदकाम्
1005018a दुन्दुभीभिर्मृदङ्गैश्च वीणाभिः पणवैस्तथा
1005018c नादितां भृशमत्यर्थं पृथिव्यां तामनुत्तमाम्
1005019a विमानमिव सिद्धानां तपसाधिगतं दिवि
1005019c सुनिवेशितवेश्मान्तां नरोत्तमसमावृताम्
1005020a ये च बाणैर्न विध्यन्ति विविक्तमपरापरम्
1005020c शब्दवेध्यं च विततं लघुहस्ता विशारदाः
1005021a सिंहव्याघ्रवराहाणां मत्तानां नदतां वने
1005021c हन्तारो निशितैः शस्त्रैर्बलाद्बाहुबलैरपि
1005022a तादृशानां सहस्रैस्तामभिपूर्णां महारथैः
1005022c पुरीमावासयामास राजा दशरथस्तदा
1005023a तामग्निमद्भिर्गुणवद्भिरावृतां; द्विजोत्तमैर्वेदषडङ्गपारगैः
1005023c सहस्रदैः सत्यरतैर्महात्मभि;र्महर्षिकल्पैरृषिभिश्च केवलैः
1006001a पुर्यां तस्यामयोध्यायां वेदवित्सर्वसंग्रहः
1006001c दीर्घदर्शी महातेजाः पौरजानपदप्रियः
1006002a इक्ष्वाकूणामतिरथो यज्वा धर्मरतो वशी
1006002c महर्षिकल्पो राजर्षिस्त्रिषु लोकेषु विश्रुतः
1006003a बलवान्निहतामित्रो मित्रवान्विजितेन्द्रियः
1006003c धनैश्च संचयैश्चान्यैः शक्रवैश्रवणोपमः
1006004a यथा मनुर्महातेजा लोकस्य परिरक्षिता
1006004c तथा दशरथो राजा वसञ्जगदपालयत्
1006005a तेन सत्याभिसंधेन त्रिवर्गमनुतिष्ठता
1006005c पालिता सा पुरी श्रेष्ठेन्द्रेण इवामरावती
1006006a तस्मिन्पुरवरे हृष्टा धर्मात्मना बहुश्रुताः
1006006c नरास्तुष्टाधनैः स्वैः स्वैरलुब्धाः सत्यवादिनः
1006007a नाल्पसंनिचयः कश्चिदासीत्तस्मिन्पुरोत्तमे
1006007c कुटुम्बी यो ह्यसिद्धार्थोऽगवाश्वधनधान्यवान्
1006008a कामी वा न कदर्यो वा नृशंसः पुरुषः क्वचित्
1006008c द्रष्टुं शक्यमयोध्यायां नाविद्वान्न च नास्तिकः
1006009a सर्वे नराश्च नार्यश्च धर्मशीलाः सुसंयताः
1006009c मुदिताः शीलवृत्ताभ्यां महर्षय इवामलाः
1006010a नाकुण्डली नामुकुटी नास्रग्वी नाल्पभोगवान्
1006010c नामृष्टो नानुलिप्ताङ्गो नासुगन्धश्च विद्यते
1006011a नामृष्टभोजी नादाता नाप्यनङ्गदनिष्कधृक्
1006011c नाहस्ताभरणो वापि दृश्यते नाप्यनात्मवान्
1006012a नानाहिताग्निर्नायज्वा विप्रो नाप्यसहस्रदः
1006012c कश्चिदासीदयोध्यायां न च निर्वृत्तसंकरः
1006013a स्वकर्मनिरता नित्यं ब्राह्मणा विजितेन्द्रियाः
1006013c दानाध्ययनशीलाश्च संयताश्च प्रतिग्रहे
1006014a न नास्तिको नानृतको न कश्चिदबहुश्रुतः
1006014c नासूयको न चाशक्तो नाविद्वान्विद्यते तदा
1006015a न दीनः क्षिप्तचित्तो वा व्यथितो वापि कश्चन
1006015c कश्चिन्नरो वा नारी वा नाश्रीमान्नाप्यरूपवान्
1006015e द्रष्टुं शक्यमयोध्यायां नापि राजन्यभक्तिमान्
1006016a वर्णेष्वग्र्यचतुर्थेषु देवतातिथिपूजकाः
1006016c दीर्घायुषो नराः सर्वे धर्मं सत्यं च संश्रिताः
1006017a क्षत्रं ब्रह्ममुखं चासीद्वैश्याः क्षत्रमनुव्रताः
1006017c शूद्राः स्वधर्मनिरतास्त्रीन्वर्णानुपचारिणः
1006018a सा तेनेक्ष्वाकुनाथेन पुरी सुपरिरक्षिता
1006018c यथा पुरस्तान्मनुना मानवेन्द्रेण धीमता
1006019a योधानामग्निकल्पानां पेशलानाममर्षिणाम्
1006019c संपूर्णाकृतविद्यानां गुहाकेसरिणामिव
1006020a काम्बोजविषये जातैर्बाह्लीकैश्च हयोत्तमैः
1006020c वनायुजैर्नदीजैश्च पूर्णाहरिहयोपमैः
1006021a विन्ध्यपर्वतजैर्मत्तैः पूर्णा हैमवतैरपि
1006021c मदान्वितैरतिबलैर्मातङ्गैः पर्वतोपमैः
1006022a अञ्जनादपि निष्क्रान्तैर्वामनादपि च द्विपैः
1006022c भद्रमन्द्रैर्भद्रमृगैर्मृगमन्द्रैश्च सा पुरी
1006023a नित्यमत्तैः सदा पूर्णा नागैरचलसंनिभैः
1006023c सा योजने च द्वे भूयः सत्यनामा प्रकाशते
1006024a तां सत्यनामां दृढतोरणार्गला;म्गृहैर्विचित्रैरुपशोभितां शिवाम्
1006024c पुरीमयोध्यां नृसहस्रसंकुलां; शशास वै शक्रसमो महीपतिः
1007001a अष्टौ बभूवुर्वीरस्य तस्यामात्या यशस्विनः
1007001c शुचयश्चानुरक्ताश्च राजकृत्येषु नित्यशः
1007002a धृष्टिर्जयन्तो विजयः सिद्धार्थो अर्थसाधकः
1007002c अशोको मन्त्रपालश्च सुमन्त्रश्चाष्टमोऽभवत्
1007003a ऋत्विजौ द्वावभिमतौ तस्यास्तामृषिसत्तमौ
1007003c वसिष्ठो वामदेवश्च मन्त्रिणश्च तथापरे
1007004a श्रीमन्तश्च महात्मानः शास्त्रज्ञा दृढविक्रमाः
1007004c कीर्तिमन्तः प्रणिहिता यथावचनकारिणः
1007005a तेजःक्षमायशःप्राप्ताः स्मितपूर्वाभिभाषिणः
1007005c क्रोधात्कामार्थहेतोर्वा न ब्रूयुरनृतं वचः
1007006a तेषामविदितं किंचित्स्वेषु नास्ति परेषु वा
1007006c क्रियमाणं कृतं वापि चारेणापि चिकीर्षितम्
1007007a कुशला व्यवहारेषु सौहृदेषु परीक्षिताः
1007007c प्राप्तकालं यथा दण्डं धारयेयुः सुतेष्वपि
1007008a कोशसंग्रहणे युक्ता बलस्य च परिग्रहे
1007008c अहितं चापि पुरुषं न विहिंस्युरदूषकम्
1007009a वीराश्च नियतोत्साहा राजशास्त्रमनुष्ठिताः
1007009c शुचीनां रक्षितारश्च नित्यं विषयवासिनाम्
1007010a ब्रह्मक्षत्रमहिंसन्तस्ते कोशं समपूरयन्
1007010c सुतीक्ष्णदण्डाः संप्रेक्ष्य पुरुषस्य बलाबलम्
1007011a शुचीनामेकबुद्धीनां सर्वेषां संप्रजानताम्
1007011c नासीत्पुरे वा राष्ट्रे वा मृषावादी नरः क्वचित्
1007012a कश्चिन्न दुष्टस्तत्रासीत्परदाररतिर्नरः
1007012c प्रशान्तं सर्वमेवासीद्राष्ट्रं पुरवरं च तत्
1007013a सुवाससः सुवेशाश्च ते च सर्वे सुशीलिनः
1007013c हितार्थं च नरेन्द्रस्य जाग्रतो नयचक्षुषा
1007014a गुरौ गुणगृहीताश्च प्रख्याताश्च पराक्रमैः
1007014c विदेशेष्वपि विज्ञाताः सर्वतो बुद्धिनिश्चयात्
1007015a ईदृशैस्तैरमात्यैस्तु राजा दशरथोऽनघः
1007015c उपपन्नो गुणोपेतैरन्वशासद्वसुंधराम्
1007016a अवेक्षमाणश्चारेण प्रजा धर्मेण रञ्जयन्
1007016c नाध्यगच्छद्विशिष्टं वा तुल्यं वा शत्रुमात्मनः
1007017a तैर्मन्त्रिभिर्मन्त्रहितैर्निविष्टै;र्वृतोऽनुरक्तैः कुशलैः समर्थैः
1007017c स पार्थिवो दीप्तिमवाप युक्त;स्तेजोमयैर्गोभिरिवोदितोऽर्कः
1008001a तस्य त्वेवं प्रभावस्य धर्मज्ञस्य महात्मनः
1008001c सुतार्थं तप्यमानस्य नासीद्वंशकरः सुतः
1008002a चिन्तयानस्य तस्यैवं बुद्धिरासीन्महात्मनः
1008002c सुतार्थं वाजिमेधेन किमर्थं न यजाम्यहम्
1008003a स निश्चितां मतिं कृत्वा यष्टव्यमिति बुद्धिमान्
1008003c मन्त्रिभिः सह धर्मात्मा सर्वैरेव कृतात्मभिः
1008004a ततोऽब्रवीदिदं राजा सुमन्त्रं मन्त्रिसत्तमम्
1008004c शीघ्रमानय मे सर्वान्गुरूंस्तान्सपुरोहितान्
1008005a एतच्छ्रुत्वा रहः सूतो राजानमिदमब्रवीत्
1008005c ऋत्विग्भिरुपदिष्टोऽयं पुरावृत्तो मया श्रुतः
1008006a सनत्कुमारो भगवान्पूर्वं कथितवान्कथाम्
1008006c ऋषीणां संनिधौ राजंस्तव पुत्रागमं प्रति
1008007a काश्यपस्य तु पुत्रोऽस्ति विभाण्डक इति श्रुतः
1008007c ऋश्यशृङ्ग इति ख्यातस्तस्य पुत्रो भविष्यति
1008008a स वने नित्यसंवृद्धो मुनिर्वनचरः सदा
1008008c नान्यं जानाति विप्रेन्द्रो नित्यं पित्रनुवर्तनात्
1008009a द्वैविध्यं ब्रह्मचर्यस्य भविष्यति महात्मनः
1008009c लोकेषु प्रथितं राजन्विप्रैश्च कथितं सदा
1008010a तस्यैवं वर्तमानस्य कालः समभिवर्तत
1008010c अग्निं शुश्रूषमाणस्य पितरं च यशस्विनम्
1008011a एतस्मिन्नेव काले तु लोमपादः प्रतापवान्
1008011c अङ्गेषु प्रथितो राजा भविष्यति महाबलः
1008012a तस्य व्यतिक्रमाद्राज्ञो भविष्यति सुदारुणा
1008012c अनावृष्टिः सुघोरा वै सर्वभूतभयावहा
1008013a अनावृष्ट्यां तु वृत्तायां राजा दुःखसमन्वितः
1008013c ब्राह्मणाञ्श्रुतवृद्धांश्च समानीय प्रवक्ष्यति
1008014a भवन्तः श्रुतधर्माणो लोकचारित्रवेदिनः
1008014c समादिशन्तु नियमं प्रायश्चित्तं यथा भवेत्
1008015a वक्ष्यन्ति ते महीपालं ब्राह्मणा वेदपारगाः
1008015c विभाण्डकसुतं राजन्सर्वोपायैरिहानय
1008016a आनाय्य च महीपाल ऋश्यशृङ्गं सुसत्कृतम्
1008016c प्रयच्छ कन्यां शान्तां वै विधिना सुसमाहितः
1008017a तेषां तु वचनं श्रुत्वा राजा चिन्तां प्रपत्स्यते
1008017c केनोपायेन वै शक्यमिहानेतुं स वीर्यवान्
1008018a ततो राजा विनिश्चित्य सह मन्त्रिभिरात्मवान्
1008018c पुरोहितममात्यांश्च प्रेषयिष्यति सत्कृतान्
1008019a ते तु राज्ञो वचः श्रुत्वा व्यथिता वनताननाः
1008019c न गच्छेम ऋषेर्भीता अनुनेष्यन्ति तं नृपम्
1008020a वक्ष्यन्ति चिन्तयित्वा ते तस्योपायांश्च तान्क्षमान्
1008020c आनेष्यामो वयं विप्रं न च दोषो भविष्यति
1008021a एवमङ्गाधिपेनैव गणिकाभिरृषेः सुतः
1008021c आनीतोऽवर्षयद्देवः शान्ता चास्मै प्रदीयते
1008022a ऋश्यशृङ्गस्तु जामाता पुत्रांस्तव विधास्यति
1008022c सनत्कुमारकथितमेतावद्व्याहृतं मया
1008023a अथ हृष्टो दशरथः सुमन्त्रं प्रत्यभाषत
1008023c यथर्ष्यशृङ्गस्त्वानीतो विस्तरेण त्वयोच्यताम्
1009001a सुमन्त्रश्चोदितो राज्ञा प्रोवाचेदं वचस्तदा
1009001c यथर्ष्यशृङ्गस्त्वानीतः शृणु मे मन्त्रिभिः सह
1009002a लोमपादमुवाचेदं सहामात्यः पुरोहितः
1009002c उपायो निरपायोऽयमस्माभिरभिचिन्तितः
1009003a ऋश्यशृङ्गो वनचरस्तपःस्वाध्यायने रतः
1009003c अनभिज्ञः स नारीणां विषयाणां सुखस्य च
1009004a इन्द्रियार्थैरभिमतैर्नरचित्तप्रमाथिभिः
1009004c पुरमानाययिष्यामः क्षिप्रं चाध्यवसीयताम्
1009005a गणिकास्तत्र गच्छन्तु रूपवत्यः स्वलंकृताः
1009005c प्रलोभ्य विविधोपायैरानेष्यन्तीह सत्कृताः
1009006a श्रुत्वा तथेति राजा च प्रत्युवाच पुरोहितम्
1009006c पुरोहितो मन्त्रिणश्च तथा चक्रुश्च ते तदा
1009007a वारमुख्यास्तु तच्छ्रुत्वा वनं प्रविविशुर्महत्
1009007c आश्रमस्याविदूरेऽस्मिन्यत्नं कुर्वन्ति दर्शने
1009007e ऋषिपुत्रस्य घोरस्य नित्यमाश्रमवासिनः
1009008e पितुः स नित्यसंतुष्टो नातिचक्राम चाश्रमात्
1009009a न तेन जन्मप्रभृति दृष्टपूर्वं तपस्विना
1009009c स्त्री वा पुमान्वा यच्चान्यत्सत्त्वं नगरराष्ट्रजम्
1009010a ततः कदाचित्तं देशमाजगाम यदृच्छया
1009010c विभाण्डकसुतस्तत्र ताश्चापश्यद्वराङ्गनाः
1009011a ताश्चित्रवेषाः प्रमदा गायन्त्यो मधुरस्वरैः
1009011c ऋषिपुत्रमुपागम्य सर्वा वचनमब्रुवन्
1009012a कस्त्वं किं वर्तसे ब्रह्मञ्ज्ञातुमिच्छामहे वयम्
1009012c एकस्त्वं विजने घोरे वने चरसि शंस नः
1009013a अदृष्टरूपास्तास्तेन काम्यरूपा वने स्त्रियः
1009013c हार्दात्तस्य मतिर्जाता आख्यातुं पितरं स्वकम्
1009014a पिता विभाण्डकोऽस्माकं तस्याहं सुत औरसः
1009014c ऋश्यशृङ्ग इति ख्यातं नाम कर्म च मे भुवि
1009015a इहाश्रमपदोऽस्माकं समीपे शुभदर्शनाः
1009015c करिष्ये वोऽत्र पूजां वै सर्वेषां विधिपूर्वकम्
1009016a ऋषिपुत्रवचः श्रुत्वा सर्वासां मतिरास वै
1009016c तदाश्रमपदं द्रष्टुं जग्मुः सर्वाश्च तेन ह
1009017a गतानां तु ततः पूजामृषिपुत्रश्चकार ह
1009017c इदमर्घ्यमिदं पाद्यमिदं मूलं फलं च नः
1009018a प्रतिगृह्य तु तां पूजां सर्वा एव समुत्सुकाः
1009018c ऋषेर्भीताश्च शीघ्रं तु गमनाय मतिं दधुः
1009019a अस्माकमपि मुख्यानि फलानीमानि वै द्विज
1009019c गृहाण प्रति भद्रं ते भक्षयस्व च मा चिरम्
1009020a ततस्तास्तं समालिङ्ग्य सर्वा हर्षसमन्विताः
1009020c मोदकान्प्रददुस्तस्मै भक्ष्यांश्च विविधाञ्शुभान्
1009021a तानि चास्वाद्य तेजस्वी फलानीति स्म मन्यते
1009021c अनास्वादितपूर्वाणि वने नित्यनिवासिना
1009022a आपृच्छ्य च तदा विप्रं व्रतचर्यां निवेद्य च
1009022c गच्छन्ति स्मापदेशात्ता भीतास्तस्य पितुः स्त्रियः
1009023a गतासु तासु सर्वासु काश्यपस्यात्मजो द्विजः
1009023c अस्वस्थहृदयश्चासीद्दुःखं स्म परिवर्तते
1009024a ततोऽपरेद्युस्तं देशमाजगाम स वीर्यवान्
1009024c मनोज्ञा यत्र ता दृष्टा वारमुख्याः स्वलंकृताः
1009025a दृष्ट्वैव च तदा विप्रमायान्तं हृष्टमानसाः
1009025c उपसृत्य ततः सर्वास्तास्तमूचुरिदं वचः
1009026a एह्याश्रमपदं सौम्य अस्माकमिति चाब्रुवन्
1009026c तत्राप्येष विधिः श्रीमान्विशेषेण भविष्यति
1009027a श्रुत्वा तु वचनं तासां सर्वासां हृदयंगमम्
1009027c गमनाय मतिं चक्रे तं च निन्युस्तदा स्त्रियः
1009028a तत्र चानीयमाने तु विप्रे तस्मिन्महात्मनि
1009028c ववर्ष सहसा देवो जगत्प्रह्लादयंस्तदा
1009029a वर्षेणैवागतं विप्रं विषयं स्वं नराधिपः
1009029c प्रत्युद्गम्य मुनिं प्रह्वः शिरसा च महीं गतः
1009030a अर्घ्यं च प्रददौ तस्मै न्यायतः सुसमाहितः
1009030c वव्रे प्रसादं विप्रेन्द्रान्मा विप्रं मन्युराविशेत्
1009031a अन्तःपुरं प्रविश्यास्मै कन्यां दत्त्वा यथाविधि
1009031c शान्तां शान्तेन मनसा राजा हर्षमवाप सः
1009032a एवं स न्यवसत्तत्र सर्वकामैः सुपूजितः
1009032c ऋश्यशृङ्गो महातेजाः शान्तया सह भार्यया
1010001a भूय एव च राजेन्द्र शृणु मे वचनं हितम्
1010001c यथा स देवप्रवरः कथायामेवमब्रवीत्
1010002a इक्ष्वाकूणां कुले जातो भविष्यति सुधार्मिकः
1010002c राजा दशरथो नाम्ना श्रीमान्सत्यप्रतिश्रवः
1010003a अङ्गराजेन सख्यं च तस्य राज्ञो भविष्यति
1010003c कन्या चास्य महाभागा शान्ता नाम भविष्यति
1010004a पुत्रस्त्वङ्गस्य राज्ञस्तु लोमपाद इति श्रुतः
1010004c तं स राजा दशरथो गमिष्यति महायशाः
1010005a अनपत्योऽस्मि धर्मात्मञ्शान्ताभर्ता मम क्रतुम्
1010005c आहरेत त्वयाज्ञप्तः संतानार्थं कुलस्य च
1010006a श्रुत्वा राज्ञोऽथ तद्वाक्यं मनसा स विचिन्त्य च
1010006c प्रदास्यते पुत्रवन्तं शान्ता भर्तारमात्मवान्
1010007a प्रतिगृह्य च तं विप्रं स राजा विगतज्वरः
1010007c आहरिष्यति तं यज्ञं प्रहृष्टेनान्तरात्मना
1010008a तं च राजा दशरथो यष्टुकामः कृताञ्जलिः
1010008c ऋश्यशृङ्गं द्विजश्रेष्ठं वरयिष्यति धर्मवित्
1010009a यज्ञार्थं प्रसवार्थं च स्वर्गार्थं च नरेश्वरः
1010009c लभते च स तं कामं द्विजमुख्याद्विशां पतिः
1010010a पुत्राश्चास्य भविष्यन्ति चत्वारोऽमितविक्रमाः
1010010c वंशप्रतिष्ठानकराः सर्वलोकेषु विश्रुताः
1010011a एवं स देवप्रवरः पूर्वं कथितवान्कथाम्
1010011c सनत्कुमारो भगवान्पुरा देवयुगे प्रभुः
1010012a स त्वं पुरुषशार्दूल तमानय सुसत्कृतम्
1010012c स्वयमेव महाराज गत्वा सबलवाहनः
1010013a अनुमान्य वसिष्ठं च सूतवाक्यं निशम्य च
1010013c सान्तःपुरः सहामात्यः प्रययौ यत्र स द्विजः
1010014a वनानि सरितश्चैव व्यतिक्रम्य शनैः शनैः
1010014c अभिचक्राम तं देशं यत्र वै मुनिपुंगवः
1010015a आसाद्य तं द्विजश्रेष्ठं लोमपादसमीपगम्
1010015c ऋषिपुत्रं ददर्शादौ दीप्यमानमिवानलम्
1010016a ततो राजा यथान्यायं पूजां चक्रे विशेषतः
1010016c सखित्वात्तस्य वै राज्ञः प्रहृष्टेनान्तरात्मना
1010017a लोमपादेन चाख्यातमृषिपुत्राय धीमते
1010017c सख्यं संबन्धकं चैव तदा तं प्रत्यपूजयत्
1010018a एवं सुसत्कृतस्तेन सहोषित्वा नरर्षभः
1010018c सप्ताष्टदिवसान्राजा राजानमिदमब्रवीत्
1010019a शान्ता तव सुता राजन्सह भर्त्रा विशाम्पते
1010019c मदीयं नगरं यातु कार्यं हि महदुद्यतम्
1010020a तथेति राजा संश्रुत्य गमनं तस्य धीमतः
1010020c उवाच वचनं विप्रं गच्छ त्वं सह भार्यया
1010021a ऋषिपुत्रः प्रतिश्रुत्य तथेत्याह नृपं तदा
1010021c स नृपेणाभ्यनुज्ञातः प्रययौ सह भार्यया
1010022a तावन्योन्याञ्जलिं कृत्वा स्नेहात्संश्लिष्य चोरसा
1010022c ननन्दतुर्दशरथो लोमपादश्च वीर्यवान्
1010023a ततः सुहृदमापृच्छ्य प्रस्थितो रघुनन्दनः
1010023c पौरेभ्यः प्रेषयामास दूतान्वै शीघ्रगामिनः
1010023e क्रियतां नगरं सर्वं क्षिप्रमेव स्वलंकृतम्
1010024a ततः प्रहृष्टाः पौरास्ते श्रुत्वा राजानमागतम्
1010024c तथा प्रचक्रुस्तत्सर्वं राज्ञा यत्प्रेषितं तदा
1010025a ततः स्वलंकृतं राजा नगरं प्रविवेश ह
1010025c शङ्खदुन्दुभिनिर्घोषैः पुरस्कृत्य द्विजर्षभम्
1010026a ततः प्रमुदिताः सर्वे दृष्ट्वा तं नागरा द्विजम्
1010026c प्रवेश्यमानं सत्कृत्य नरेन्द्रेणेन्द्रकर्मणा
1010027a अन्तःपुरं प्रवेश्यैनं पूजां कृत्वा तु शास्त्रतः
1010027c कृतकृत्यं तदात्मानं मेने तस्योपवाहनात्
1010028a अन्तःपुराणि सर्वाणि शान्तां दृष्ट्वा तथागताम्
1010028c सह भर्त्रा विशालाक्षीं प्रीत्यानन्दमुपागमन्
1010029a पूज्यमाना च ताभिः सा राज्ञा चैव विशेषतः
1010029c उवास तत्र सुखिता कंचित्कालं सह द्विजा
1011001a ततः काले बहुतिथे कस्मिंश्चित्सुमनोहरे
1011001c वसन्ते समनुप्राप्ते राज्ञो यष्टुं मनोऽभवत्
1011002a ततः प्रसाद्य शिरसा तं विप्रं देववर्णिनम्
1011002c यज्ञाय वरयामास संतानार्थं कुलस्य वै
1011003a तथेति च स राजानमुवाच च सुसत्कृतः
1011003c संभाराः संभ्रियन्तां ते तुरगश्च विमुच्यताम्
1011004a ततो राजाब्रवीद्वाक्यं सुमन्त्रं मन्त्रिसत्तमम्
1011004c सुमन्त्रावाहय क्षिप्रमृत्विजो ब्रह्मवादिनः
1011005a ततः सुमन्त्रस्त्वरितं गत्वा त्वरितविक्रमः
1011005c समानयत्स तान्विप्रान्समस्तान्वेदपारगान्
1011006a सुयज्ञं वामदेवं च जाबालिमथ काश्यपम्
1011006c पुरोहितं वसिष्ठं च ये चान्ये द्विजसत्तमाः
1011007a तान्पूजयित्वा धर्मात्मा राजा दशरथस्तदा
1011007c इदं धर्मार्थसहितं श्लक्ष्णं वचनमब्रवीत्
1011008a मम लालप्यमानस्य पुत्रार्थं नास्ति वै सुखम्
1011008c तदर्थं हयमेधेन यक्ष्यामीति मतिर्मम
1011009a तदहं यष्टुमिच्छामि शास्त्रदृष्टेन कर्मणा
1011009c ऋषिपुत्रप्रभावेन कामान्प्राप्स्यामि चाप्यहम्
1011010a ततः साध्विति तद्वाक्यं ब्राह्मणाः प्रत्यपूजयन्
1011010c वसिष्ठप्रमुखाः सर्वे पार्थिवस्य मुखाच्च्युतम्
1011011a ऋश्यशृङ्गपुरोगाश्च प्रत्यूचुर्नृपतिं तदा
1011011c संभाराः संभ्रियन्तां ते तुरगश्च विमुच्यताम्
1011012a सर्वथा प्राप्यसे पुत्रांश्चतुरोऽमितविक्रमान्
1011012c यस्य ते धार्मिकी बुद्धिरियं पुत्रार्थमागता
1011013a ततः प्रीतोऽभवद्राजा श्रुत्वा तद्द्विजभाषितम्
1011013c अमात्यांश्चाब्रवीद्राजा हर्षेणेदं शुभाक्षरम्
1011014a गुरूणां वचनाच्छीघ्रं संभाराः संभ्रियन्तु मे
1011014c समर्थाधिष्ठितश्चाश्वः सोपाध्यायो विमुच्यताम्
1011015a सरय्वाश्चोत्तरे तीरे यज्ञभूमिर्विधीयताम्
1011015c शान्तयश्चाभिवर्धन्तां यथाकल्पं यथाविधि
1011016a शक्यः कर्तुमयं यज्ञः सर्वेणापि महीक्षिता
1011016c नापराधो भवेत्कष्टो यद्यस्मिन्क्रतुसत्तमे
1011017a छिद्रं हि मृगयन्तेऽत्र विद्वांसो ब्रह्मराक्षसाः
1011017c विधिहीनस्य यज्ञस्य सद्यः कर्ता विनश्यति
1011018a तद्यथा विधिपूर्वं मे क्रतुरेष समाप्यते
1011018c तथाविधानं क्रियतां समर्थाः करणेष्विह
1011019a तथेति च ततः सर्वे मन्त्रिणः प्रत्यपूजयन्
1011019c पार्थिवेन्द्रस्य तद्वाक्यं यथाज्ञप्तमकुर्वत
1011020a ततो द्विजास्ते धर्मज्ञमस्तुवन्पार्थिवर्षभम्
1011020c अनुज्ञातास्ततः सर्वे पुनर्जग्मुर्यथागतम्
1011021a गतानां तु द्विजातीनां मन्त्रिणस्तान्नराधिपः
1011021c विसर्जयित्वा स्वं वेश्म प्रविवेश महाद्युतिः
1012001a पुनः प्राप्ते वसन्ते तु पूर्णः संवत्सरोऽभवत्
1012001c अभिवाद्य वसिष्ठं च न्यायतः प्रतिपूज्य च
1012002a अब्रवीत्प्रश्रितं वाक्यं प्रसवार्थं द्विजोत्तमम्
1012002c यज्ञो मे क्रियतां विप्र यथोक्तं मुनिपुंगव
1012003a यथा न विघ्नः क्रियते यज्ञाङ्गेषु विधीयताम्
1012003c भवान्स्निग्धः सुहृन्मह्यं गुरुश्च परमो महान्
1012004a वोढव्यो भवता चैव भारो यज्ञस्य चोद्यतः
1012004c तथेति च स राजानमब्रवीद्द्विजसत्तमः
1012005a करिष्ये सर्वमेवैतद्भवता यत्समर्थितम्
1012005c ततोऽब्रवीद्द्विजान्वृद्धान्यज्ञकर्मसु निष्ठितान्
1012006a स्थापत्ये निष्ठितांश्चैव वृद्धान्परमधार्मिकान्
1012006c कर्मान्तिकाञ्शिल्पकारान्वर्धकीन्खनकानपि
1012007a गणकाञ्शिल्पिनश्चैव तथैव नटनर्तकान्
1012007c तथा शुचीञ्शास्त्रविदः पुरुषान्सुबहुश्रुतान्
1012008a यज्ञकर्म समीहन्तां भवन्तो राजशासनात्
1012008c इष्टका बहुसाहस्री शीघ्रमानीयतामिति
1012009a औपकार्याः क्रियन्तां च राज्ञां बहुगुणान्विताः
1012009c ब्राह्मणावसथाश्चैव कर्तव्याः शतशः शुभाः
1012010a भक्ष्यान्नपानैर्बहुभिः समुपेताः सुनिष्ठिताः
1012010c तथा पौरजनस्यापि कर्तव्या बहुविस्तराः
1012011a आवासा बहुभक्ष्या वै सर्वकामैरुपस्थिताः
1012011c तथा जानपदस्यापि जनस्य बहुशोभनम्
1012012a दातव्यमन्नं विधिवत्सत्कृत्य न तु लीलया
1012012c सर्वे वर्णा यथा पूजां प्राप्नुवन्ति सुसत्कृताः
1012013a न चावज्ञा प्रयोक्तव्या कामक्रोधवशादपि
1012013c यज्ञकर्मसु येऽव्यग्राः पुरुषाः शिल्पिनस्तथा
1012014a तेषामपि विशेषेण पूजा कार्या यथाक्रमम्
1012014c यथा सर्वं सुविहितं न किंचित्परिहीयते
1012015a तथा भवन्तः कुर्वन्तु प्रीतिस्निग्धेन चेतसा
1012015c ततः सर्वे समागम्य वसिष्ठमिदमब्रुवन्
1012016a यथोक्तं तत्करिष्यामो न किंचित्परिहास्यते
1012016c ततः सुमन्त्रमाहूय वसिष्ठो वाक्यमब्रवीत्
1012017a निमन्त्रयस्य नृपतीन्पृथिव्यां ये च धार्मिकाः
1012017c ब्राह्मणान्क्षत्रियान्वैश्याञ्शूद्रांश्चैव सहस्रशः
1012018a समानयस्व सत्कृत्य सर्वदेशेषु मानवान्
1012018c मिथिलाधिपतिं शूरं जनकं सत्यविक्रमम्
1012019a निष्ठितं सर्वशास्त्रेषु तथा वेदेषु निष्ठितम्
1012019c तमानय महाभागं स्वयमेव सुसत्कृतम्
1012019e पूर्वसंबन्धिनं ज्ञात्वा ततः पूर्वं ब्रवीमि ते
1012020a तथा काशिपतिं स्निग्धं सततं प्रियवादिनम्
1012020c सद्वृत्तं देवसंकाशं स्वयमेवानयस्व ह
1012021a तथा केकयराजानं वृद्धं परमधार्मिकम्
1012021c श्वशुरं राजसिंहस्य सपुत्रं तमिहानय
1012022a अङ्गेश्वरं महाभागं लोमपादं सुसत्कृतम्
1012022c वयस्यं राजसिंहस्य तमानय यशस्विनम्
1012023a प्राचीनान्सिन्धुसौवीरान्सौराष्ठ्रेयांश्च पार्थिवान्
1012023c दाक्षिणात्यान्नरेन्द्रांश्च समस्तानानयस्व ह
1012024a सन्ति स्निग्धाश्च ये चान्ये राजानः पृथिवीतले
1012024c तानानय यथाक्षिप्रं सानुगान्सहबान्धवान्
1012025a वसिष्ठवाक्यं तच्छ्रुत्वा सुमन्त्रस्त्वरितस्तदा
1012025c व्यादिशत्पुरुषांस्तत्र राज्ञामानयने शुभान्
1012026a स्वयमेव हि धर्मात्मा प्रययौ मुनिशासनात्
1012026c सुमन्त्रस्त्वरितो भूत्वा समानेतुं महीक्षितः
1012027a ते च कर्मान्तिकाः सर्वे वसिष्ठाय च धीमते
1012027c सर्वं निवेदयन्ति स्म यज्ञे यदुपकल्पितम्
1012028a ततः प्रीतो द्विजश्रेष्ठस्तान्सर्वान्पुनरब्रवीत्
1012028c अवज्ञया न दातव्यं कस्यचिल्लीलयापि वा
1012028e अवज्ञया कृतं हन्याद्दातारं नात्र संशयः
1012029a ततः कैश्चिदहोरात्रैरुपयाता महीक्षितः
1012029c बहूनि रत्नान्यादाय राज्ञो दशरथस्य ह
1012030a ततो वसिष्ठः सुप्रीतो राजानमिदमब्रवीत्
1012030c उपयाता नरव्याघ्र राजानस्तव शासनात्
1012031a मयापि सत्कृताः सर्वे यथार्हं राजसत्तमाः
1012031c यज्ञियं च कृतं राजन्पुरुषैः सुसमाहितैः
1012032a निर्यातु च भवान्यष्टुं यज्ञायतनमन्तिकात्
1012032c सर्वकामैरुपहृतैरुपेतं वै समन्ततः
1012033a तथा वसिष्ठवचनादृश्यशृङ्गस्य चोभयोः
1012033c शुभे दिवस नक्षत्रे निर्यातो जगतीपतिः
1012034a ततो वसिष्ठप्रमुखाः सर्व एव द्विजोत्तमाः
1012034c ऋश्यशृङ्गं पुरस्कृत्य यज्ञकर्मारभंस्तदा
1013001a अथ संवत्सरे पूर्णे तस्मिन्प्राप्ते तुरङ्गमे
1013001c सरय्वाश्चोत्तरे तीरे राज्ञो यज्ञोऽभ्यवर्तत
1013002a ऋश्यशृङ्गं पुरस्कृत्य कर्म चक्रुर्द्विजर्षभाः
1013002c अश्वमेधे महायज्ञे राज्ञोऽस्य सुमहात्मनः
1013003a कर्म कुर्वन्ति विधिवद्याजका वेदपारगाः
1013003c यथाविधि यथान्यायं परिक्रामन्ति शास्त्रतः
1013004a प्रवर्ग्यं शास्त्रतः कृत्वा तथैवोपसदं द्विजाः
1013004c चक्रुश्च विधिवत्सर्वमधिकं कर्म शास्त्रतः
1013005a अभिपूज्य ततो हृष्टाः सर्वे चक्रुर्यथाविधि
1013005c प्रातःसवनपूर्वाणि कर्माणि मुनिपुंगवाः
1013006a न चाहुतमभूत्तत्र स्खलितं वापि किंचन
1013006c दृश्यते ब्रह्मवत्सर्वं क्षेमयुक्तं हि चक्रिरे
1013007a न तेष्वहःसु श्रान्तो वा क्षुधितो वापि दृश्यते
1013007c नाविद्वान्ब्राह्मणस्तत्र नाशतानुचरस्तथा
1013008a ब्राह्मणा भुञ्जते नित्यं नाथवन्तश्च भुञ्जते
1013008c तापसा भुञ्जते चापि श्रमणा भुञ्जते तथा
1013009a वृद्धाश्च व्याधिताश्चैव स्त्रियो बालास्तथैव च
1013009c अनिशं भुञ्जमानानां न तृप्तिरुपलभ्यते
1013010a दीयतां दीयतामन्नं वासांसि विविधानि च
1013010c इति संचोदितास्तत्र तथा चक्रुरनेकशः
1013011a अन्नकूटाश्च बहवो दृश्यन्ते पर्वतोपमाः
1013011c दिवसे दिवसे तत्र सिद्धस्य विधिवत्तदा
1013012a अन्नं हि विधिवत्स्वादु प्रशंसन्ति द्विजर्षभाः
1013012c अहो तृप्ताः स्म भद्रं ते इति शुश्राव राघवः
1013013a स्वलंकृताश्च पुरुषा ब्राह्मणान्पर्यवेषयन्
1013013c उपासते च तानन्ये सुमृष्टमणिकुण्डलाः
1013014a कर्मान्तरे तदा विप्रा हेतुवादान्बहूनपि
1013014c प्राहुः सुवाग्मिनो धीराः परस्परजिगीषया
1013015a दिवसे दिवसे तत्र संस्तरे कुशला द्विजाः
1013015c सर्वकर्माणि चक्रुस्ते यथाशास्त्रं प्रचोदिताः
1013016a नाषडङ्गविदत्रासीन्नाव्रतो नाबहुश्रुतः
1013016c सदस्यस्तस्य वै राज्ञो नावादकुशलो द्विजः
1013017a प्राप्ते यूपोच्छ्रये तस्मिन्षड्बैल्वाः खादिरास्तथा
1013017c तावन्तो बिल्वसहिताः पर्णिनश्च तथापरे
1013018a श्लेष्मातकमयो दिष्टो देवदारुमयस्तथा
1013018c द्वावेव तत्र विहितौ बाहुव्यस्तपरिग्रहौ
1013019a कारिताः सर्व एवैते शास्त्रज्ञैर्यज्ञकोविदैः
1013019c शोभार्थं तस्य यज्ञस्य काञ्चनालंकृता भवन्
1013020a विन्यस्ता विधिवत्सर्वे शिल्पिभिः सुकृता दृढाः
1013020c अष्टाश्रयः सर्व एव श्लक्ष्णरूपसमन्विताः
1013021a आच्छादितास्ते वासोभिः पुष्पैर्गन्धैश्च भूषिताः
1013021c सप्तर्षयो दीप्तिमन्तो विराजन्ते यथा दिवि
1013022a इष्टकाश्च यथान्यायं कारिताश्च प्रमाणतः
1013022c चितोऽग्निर्ब्राह्मणैस्तत्र कुशलैः शुल्बकर्मणि
1013023a स चित्यो राजसिंहस्य संचितः कुशलैर्द्विजैः
1013023c गरुडो रुक्मपक्षो वै त्रिगुणोऽष्टादशात्मकः
1013024a नियुक्तास्तत्र पशवस्तत्तदुद्दिश्य दैवतम्
1013024c उरगाः पक्षिणश्चैव यथाशास्त्रं प्रचोदिताः
1013024e शामित्रे तु हयस्तत्र तथा जल चराश्च ये
1013025a ऋत्विग्भिः सर्वमेवैतन्नियुक्तं शास्त्रतस्तदा
1013025c पशूनां त्रिशतं तत्र यूपेषु नियतं तदा
1013025e अश्वरत्नोत्तमं तस्य राज्ञो दशरथस्य ह
1013026a कौसल्या तं हयं तत्र परिचर्य समन्ततः
1013026c कृपाणैर्विशशासैनं त्रिभिः परमया मुदा
1013027a पतत्रिणा तदा सार्धं सुस्थितेन च चेतसा
1013027c अवसद्रजनीमेकां कौसल्या धर्मकाम्यया
1013028a होताध्वर्युस्तथोद्गाता हयेन समयोजयन्
1013028c महिष्या परिवृक्त्याथ वावातामपरां तथा
1013029a पतत्रिणस्तस्य वपामुद्धृत्य नियतेन्द्रियः
1013029c ऋत्विक्परम संपन्नः श्रपयामास शास्त्रतः
1013030a धूमगन्धं वपायास्तु जिघ्रति स्म नराधिपः
1013030c यथाकालं यथान्यायं निर्णुदन्पापमात्मनः
1013031a हयस्य यानि चाङ्गानि तानि सर्वाणि ब्राह्मणाः
1013031c अग्नौ प्रास्यन्ति विधिवत्समस्ताः षोडशर्त्विजः
1013032a प्लक्षशाखासु यज्ञानामन्येषां क्रियते हविः
1013032c अश्वमेधस्य चैकस्य वैतसो भाग इष्यते
1013033a त्र्यहोऽश्वमेधः संख्यातः कल्पसूत्रेण ब्राह्मणैः
1013033c चतुष्टोममहस्तस्य प्रथमं परिकल्पितम्
1013034a उक्थ्यं द्वितीयं संख्यातमतिरात्रं तथोत्तरम्
1013034c कारितास्तत्र बहवो विहिताः शास्त्रदर्शनात्
1013035a ज्योतिष्टोमायुषी चैव अतिरात्रौ च निर्मितौ
1013035c अभिजिद्विश्वजिच्चैव अप्तोर्यामो महाक्रतुः
1013036a प्राचीं होत्रे ददौ राजा दिशं स्वकुलवर्धनः
1013036c अध्वर्यवे प्रतीचीं तु ब्रह्मणे दक्षिणां दिशम्
1013037a उद्गात्रे तु तथोदीचीं दक्षिणैषा विनिर्मिता
1013037c अश्वमेधे महायज्ञे स्वयम्भुविहिते पुरा
1013038a क्रतुं समाप्य तु तदा न्यायतः पुरुषर्षभः
1013038c ऋत्विग्भ्यो हि ददौ राजा धरां तां क्रतुवर्धनः
1013039a ऋत्विजस्त्वब्रुवन्सर्वे राजानं गतकल्मषम्
1013039c भवानेव महीं कृत्स्नामेको रक्षितुमर्हति
1013040a न भूम्या कार्यमस्माकं न हि शक्ताः स्म पालने
1013040c रताः स्वाध्यायकरणे वयं नित्यं हि भूमिप
1013040e निष्क्रयं किंचिदेवेह प्रयच्छतु भवानिति
1013041a गवां शतसहस्राणि दश तेभ्यो ददौ नृपः
1013041c दशकोटिं सुवर्णस्य रजतस्य चतुर्गुणम्
1013042a ऋत्विजस्तु ततः सर्वे प्रददुः सहिता वसु
1013042c ऋश्यशृङ्गाय मुनये वसिष्ठाय च धीमते
1013043a ततस्ते न्यायतः कृत्वा प्रविभागं द्विजोत्तमाः
1013043c सुप्रीतमनसः सर्वे प्रत्यूचुर्मुदिता भृशम्
1013044a ततः प्रीतमना राजा प्राप्य यज्ञमनुत्तमम्
1013044c पापापहं स्वर्नयनं दुस्तरं पार्थिवर्षभैः
1013045a ततोऽब्रवीदृश्यशृङ्गं राजा दशरथस्तदा
1013045c कुलस्य वर्धनं तत्तु कर्तुमर्हसि सुव्रत
1013046a तथेति च स राजानमुवाच द्विजसत्तमः
1013046c भविष्यन्ति सुता राजंश्चत्वारस्ते कुलोद्वहाः
1014001a मेधावी तु ततो ध्यात्वा स किंचिदिदमुत्तमम्
1014001c लब्धसंज्ञस्ततस्तं तु वेदज्ञो नृपमब्रवीत्
1014002a इष्टिं तेऽहं करिष्यामि पुत्रीयां पुत्रकारणात्
1014002c अथर्वशिरसि प्रोक्तैर्मन्त्रैः सिद्धां विधानतः
1014003a ततः प्राक्रमदिष्टिं तां पुत्रीयां पुत्र कारणात्
1014003c जुहाव चाग्नौ तेजस्वी मन्त्रदृष्टेन कर्मणा
1014004a ततो देवाः सगन्धर्वाः सिद्धाश्च परमर्षयः
1014004c भागप्रतिग्रहार्थं वै समवेता यथाविधि
1014005a ताः समेत्य यथान्यायं तस्मिन्सदसि देवताः
1014005c अब्रुवँल्लोककर्तारं ब्रह्माणं वचनं महत्
1014006a भगवंस्त्वत्प्रसादेन रावणो नाम राक्षसः
1014006c सर्वान्नो बाधते वीर्याच्छासितुं तं न शक्नुमः
1014007a त्वया तस्मै वरो दत्तः प्रीतेन भगवन्पुरा
1014007c मानयन्तश्च तं नित्यं सर्वं तस्य क्षमामहे
1014008a उद्वेजयति लोकांस्त्रीनुच्छ्रितान्द्वेष्टि दुर्मतिः
1014008c शक्रं त्रिदशराजानं प्रधर्षयितुमिच्छति
1014009a ऋषीन्यक्षान्सगन्धर्वानसुरान्ब्राह्मणांस्तथा
1014009c अतिक्रामति दुर्धर्षो वरदानेन मोहितः
1014010a नैनं सूर्यः प्रतपति पार्श्वे वाति न मारुतः
1014010c चलोर्मिमाली तं दृष्ट्वा समुद्रोऽपि न कम्पते
1014011a तन्महन्नो भयं तस्माद्राक्षसाद्घोरदर्शनात्
1014011c वधार्थं तस्य भगवन्नुपायं कर्तुमर्हसि
1014012a एवमुक्तः सुरैः सर्वैश्चिन्तयित्वा ततोऽब्रवीत्
1014012c हन्तायं विहितस्तस्य वधोपायो दुरात्मनः
1014013a तेन गन्धर्वयक्षाणां देवदानवरक्षसाम्
1014013c अवध्योऽस्मीति वागुक्ता तथेत्युक्तं च तन्मया
1014014a नाकीर्तयदवज्ञानात्तद्रक्षो मानुषांस्तदा
1014014c तस्मात्स मानुषाद्वध्यो मृत्युर्नान्योऽस्य विद्यते
1014015a एतच्छ्रुत्वा प्रियं वाक्यं ब्रह्मणा समुदाहृतम्
1014015c देवा महर्षयः सर्वे प्रहृष्टास्तेऽभवंस्तदा
1014016a एतस्मिन्नन्तरे विष्णुरुपयातो महाद्युतिः
1014016c ब्रह्मणा च समागम्य तत्र तस्थौ समाहितः
1014017a तमब्रुवन्सुराः सर्वे समभिष्टूय संनताः
1014017c त्वां नियोक्ष्यामहे विष्णो लोकानां हितकाम्यया
1014018a राज्ञो दशरथस्य त्वमयोध्याधिपतेर्विभो
1014018c धर्मज्ञस्य वदान्यस्य महर्षिसमतेजसः
1014018e तस्य भार्यासु तिसृषु ह्रीश्रीकीर्त्युपमासु च
1014018g विष्णो पुत्रत्वमागच्छ कृत्वात्मानं चतुर्विधम्
1014019a तत्र त्वं मानुषो भूत्वा प्रवृद्धं लोककण्टकम्
1014019c अवध्यं दैवतैर्विष्णो समरे जहि रावणम्
1014020a स हि देवान्सगन्धर्वान्सिद्धांश्च ऋषिसत्तमान्
1014020c राक्षसो रावणो मूर्खो वीर्योत्सेकेन बाधते
1014021a तदुद्धतं रावणमृद्धतेजसं; प्रवृद्धदर्पं त्रिदशेश्वरद्विषम्
1014021c विरावणं साधु तपस्विकण्टकं; तपस्विनामुद्धर तं भयावहम्
1015001a ततो नारायणो विष्णुर्नियुक्तः सुरसत्तमैः
1015001c जानन्नपि सुरानेवं श्लक्ष्णं वचनमब्रवीत्
1015002a उपायः को वधे तस्य राक्षसाधिपतेः सुराः
1015002c यमहं तं समास्थाय निहन्यामृषिकण्टकम्
1015003a एवमुक्ताः सुराः सर्वे प्रत्यूचुर्विष्णुमव्ययम्
1015003c मानुषीं तनुमास्थाय रावणं जहि संयुगे
1015004a स हि तेपे तपस्तीव्रं दीर्घकालमरिंदम
1015004c येन तुष्टोऽभवद्ब्रह्मा लोककृल्लोकपूजितः
1015005a संतुष्टः प्रददौ तस्मै राक्षसाय वरं प्रभुः
1015005c नानाविधेभ्यो भूतेभ्यो भयं नान्यत्र मानुषात्
1015006a अवज्ञाताः पुरा तेन वरदानेन मानवाः
1015006c तस्मात्तस्य वधो दृष्टो मानुषेभ्यः परंतप
1015007a इत्येतद्वचनं श्रुत्वा सुराणां विष्णुरात्मवान्
1015007c पितरं रोचयामास तदा दशरथं नृपम्
1015008a स चाप्यपुत्रो नृपतिस्तस्मिन्काले महाद्युतिः
1015008c अयजत्पुत्रियामिष्टिं पुत्रेप्सुररिसूदनः
1015009a ततो वै यजमानस्य पावकादतुलप्रभम्
1015009c प्रादुर्भूतं महद्भूतं महावीर्यं महाबलम्
1015010a कृष्णं रक्ताम्बरधरं रक्तास्यं दुन्दुभिस्वनम्
1015010c स्निग्धहर्यक्षतनुजश्मश्रुप्रवरमूर्धजम्
1015011a शुभलक्षणसंपन्नं दिव्याभरणभूषितम्
1015011c शैलशृङ्गसमुत्सेधं दृप्तशार्दूलविक्रमम्
1015012a दिवाकरसमाकारं दीप्तानलशिखोपमम्
1015012c तप्तजाम्बूनदमयीं राजतान्तपरिच्छदाम्
1015013a दिव्यपायससंपूर्णां पात्रीं पत्नीमिव प्रियाम्
1015013c प्रगृह्य विपुलां दोर्भ्यां स्वयं मायामयीमिव
1015014a समवेक्ष्याब्रवीद्वाक्यमिदं दशरथं नृपम्
1015014c प्राजापत्यं नरं विद्धि मामिहाभ्यागतं नृप
1015015a ततः परं तदा राजा प्रत्युवाच कृताञ्जलिः
1015015c भगवन्स्वागतं तेऽस्तु किमहं करवाणि ते
1015016a अथो पुनरिदं वाक्यं प्राजापत्यो नरोऽब्रवीत्
1015016c राजन्नर्चयता देवानद्य प्राप्तमिदं त्वया
1015017a इदं तु नरशार्दूल पायसं देवनिर्मितम्
1015017c प्रजाकरं गृहाण त्वं धन्यमारोग्यवर्धनम्
1015018a भार्याणामनुरूपाणामश्नीतेति प्रयच्छ वै
1015018c तासु त्वं लप्स्यसे पुत्रान्यदर्थं यजसे नृप
1015019a तथेति नृपतिः प्रीतः शिरसा प्रतिगृह्य ताम्
1015019c पात्रीं देवान्नसंपूर्णां देवदत्तां हिरण्मयीम्
1015020a अभिवाद्य च तद्भूतमद्भुतं प्रियदर्शनम्
1015020c मुदा परमया युक्तश्चकाराभिप्रदक्षिणम्
1015021a ततो दशरथः प्राप्य पायसं देवनिर्मितम्
1015021c बभूव परमप्रीतः प्राप्य वित्तमिवाधनः
1015022a ततस्तदद्भुतप्रख्यं भूतं परमभास्वरम्
1015022c संवर्तयित्वा तत्कर्म तत्रैवान्तरधीयत
1015023a हर्षरश्मिभिरुद्योतं तस्यान्तःपुरमाबभौ
1015023c शारदस्याभिरामस्य चन्द्रस्येव नभोंऽशुभिः
1015024a सोऽन्तःपुरं प्रविश्यैव कौसल्यामिदमब्रवीत्
1015024c पायसं प्रतिगृह्णीष्व पुत्रीयं त्विदमात्मनः
1015025a कौसल्यायै नरपतिः पायसार्धं ददौ तदा
1015025c अर्धादर्धं ददौ चापि सुमित्रायै नराधिपः
1015025e कैकेय्यै चावशिष्टार्धं ददौ पुत्रार्थकारणात्
1015026a प्रददौ चावशिष्टार्धं पायसस्यामृतोपमम्
1015026c अनुचिन्त्य सुमित्रायै पुनरेव महीपतिः
1015027a एवं तासां ददौ राजा भार्याणां पायसं पृथक्
1015028a तास्त्वेतत्पायसं प्राप्य नरेन्द्रस्योत्तमाः स्त्रियः
1015028c संमानं मेनिरे सर्वाः प्रहर्षोदितचेतसः
1016001a पुत्रत्वं तु गते विष्णौ राज्ञस्तस्य महात्मनः
1016001c उवाच देवताः सर्वाः स्वयम्भूर्भगवानिदम्
1016002a सत्यसंधस्य वीरस्य सर्वेषां नो हितैषिणः
1016002c विष्णोः सहायान्बलिनः सृजध्वं कामरूपिणः
1016003a मायाविदश्च शूरांश्च वायुवेगसमाञ्जवे
1016003c नयज्ञान्बुद्धिसंपन्नान्विष्णुतुल्यपराक्रमान्
1016004a असंहार्यानुपायज्ञान्दिव्यसंहननान्वितान्
1016004c सर्वास्त्रगुणसंपन्नानमृतप्राशनानिव
1016005a अप्सरःसु च मुख्यासु गन्धर्वीणां तनूषु च
1016005c यक्षपन्नगकन्यासु ऋष्कविद्याधरीषु च
1016006a किंनरीणां च गात्रेषु वानरीणां तनूषु च
1016006c सृजध्वं हरिरूपेण पुत्रांस्तुल्यपराक्रमान्
1016007a ते तथोक्ता भगवता तत्प्रतिश्रुत्य शासनम्
1016007c जनयामासुरेवं ते पुत्रान्वानररूपिणः
1016008a ऋषयश्च महात्मानः सिद्धविद्याधरोरगाः
1016008c चारणाश्च सुतान्वीरान्ससृजुर्वनचारिणः
1016009a ते सृष्टा बहुसाहस्रा दशग्रीववधोद्यताः
1016009c अप्रमेयबला वीरा विक्रान्ताः कामरूपिणः
1016010a ते गजाचलसंकाशा वपुष्मन्तो महाबलाः
1016010c ऋक्षवानरगोपुच्छाः क्षिप्रमेवाभिजज्ञिरे
1016011a यस्य देवस्य यद्रूपं वेषो यश्च पराक्रमः
1016011c अजायत समस्तेन तस्य तस्य सुतः पृथक्
1016012a गोलाङ्गूलीषु चोत्पन्नाः केचित्संमतविक्रमाः
1016012c ऋक्षीषु च तथा जाता वानराः किंनरीषु च
1016013a शिलाप्रहरणाः सर्वे सर्वे पादपयोधिनः
1016013c नखदंष्ट्रायुधाः सर्वे सर्वे सर्वास्त्रकोविदाः
1016014a विचालयेयुः शैलेन्द्रान्भेदयेयुः स्थिरान्द्रुमान्
1016014c क्षोभयेयुश्च वेगेन समुद्रं सरितां पतिम्
1016015a दारयेयुः क्षितिं पद्भ्यामाप्लवेयुर्महार्णवम्
1016015c नभस्तलं विशेयुश्च गृह्णीयुरपि तोयदान्
1016016a गृह्णीयुरपि मातङ्गान्मत्तान्प्रव्रजतो वने
1016016c नर्दमानांश्च नादेन पातयेयुर्विहंगमान्
1016017a ईदृशानां प्रसूतानि हरीणां कामरूपिणाम्
1016017c शतं शतसहस्राणि यूथपानां महात्मनाम्
1016017e बभूवुर्यूथपश्रेष्ठा वीरांश्चाजनयन्हरीन्
1016018a अन्ये ऋक्षवतः प्रस्थानुपतस्थुः सहस्रशः
1016018c अन्ये नानाविधाञ्शैलान्काननानि च भेजिरे
1016019a सूर्यपुत्रं च सुग्रीवं शक्रपुत्रं च वालिनम्
1016019c भ्रातरावुपतस्थुस्ते सर्व एव हरीश्वराः
1016020a तैर्मेघवृन्दाचलकूटकल्पै;र्महाबलैर्वानरयूथपालैः
1016020c बभूव भूर्भीमशरीररूपैः; समावृता रामसहायहेतोः
1017001a निर्वृत्ते तु क्रतौ तस्मिन्हयमेधे महात्मनः
1017001c प्रतिगृह्य सुरा भागान्प्रतिजग्मुर्यथागतम्
1017002a समाप्तदीक्षानियमः पत्नीगणसमन्वितः
1017002c प्रविवेश पुरीं राजा सभृत्यबलवाहनः
1017003a यथार्हं पूजितास्तेन राज्ञा वै पृथिवीश्वराः
1017003c मुदिताः प्रययुर्देशान्प्रणम्य मुनिपुंगवम्
1017004a गतेषु पृथिवीशेषु राजा दशरथः पुनः
1017004c प्रविवेश पुरीं श्रीमान्पुरस्कृत्य द्विजोत्तमान्
1017005a शान्तया प्रययौ सार्धमृश्यशृङ्गः सुपूजितः
1017005c अन्वीयमानो राज्ञाथ सानुयात्रेण धीमता
1017006a कौसल्याजनयद्रामं दिव्यलक्षणसंयुतम्
1017006c विष्णोरर्धं महाभागं पुत्रमिक्ष्वाकुनन्दनम्
1017007a कौसल्या शुशुभे तेन पुत्रेणामिततेजसा
1017007c यथा वरेण देवानामदितिर्वज्रपाणिना
1017008a भरतो नाम कैकेय्यां जज्ञे सत्यपराक्रमः
1017008c साक्षाद्विष्णोश्चतुर्भागः सर्वैः समुदितो गुणैः
1017009a अथ लक्ष्मणशत्रुघ्नौ सुमित्राजनयत्सुतौ
1017009c वीरौ सर्वास्त्रकुशलौ विष्णोरर्धसमन्वितौ
1017010a राज्ञः पुत्रा महात्मानश्चत्वारो जज्ञिरे पृथक्
1017010c गुणवन्तोऽनुरूपाश्च रुच्या प्रोष्ठपदोपमाः
1017011a अतीत्यैकादशाहं तु नाम कर्म तथाकरोत्
1017011c ज्येष्ठं रामं महात्मानं भरतं कैकयीसुतम्
1017012a सौमित्रिं लक्ष्मणमिति शत्रुघ्नमपरं तथा
1017012c वसिष्ठः परमप्रीतो नामानि कृतवांस्तदा
1017012e तेषां जन्मक्रियादीनि सर्वकर्माण्यकारयत्
1017013a तेषां केतुरिव ज्येष्ठो रामो रतिकरः पितुः
1017013c बभूव भूयो भूतानां स्वयम्भूरिव संमतः
1017014a सर्वे वेदविदः शूराः सर्वे लोकहिते रताः
1017014c सर्वे ज्ञानोपसंपन्नाः सर्वे समुदिता गुणैः
1017015a तेषामपि महातेजा रामः सत्यपराक्रमः
1017015c बाल्यात्प्रभृति सुस्निग्धो लक्ष्मणो लक्ष्मिवर्धनः
1017016a रामस्य लोकरामस्य भ्रातुर्ज्येष्ठस्य नित्यशः
1017016c सर्वप्रियकरस्तस्य रामस्यापि शरीरतः
1017017a लक्ष्मणो लक्ष्मिसंपन्नो बहिःप्राण इवापरः
1017017c न च तेन विना निद्रां लभते पुरुषोत्तमः
1017017e मृष्टमन्नमुपानीतमश्नाति न हि तं विना
1017018a यदा हि हयमारूढो मृगयां याति राघवः
1017018c तदैनं पृष्ठतोऽभ्येति सधनुः परिपालयन्
1017019a भरतस्यापि शत्रुघ्नो लक्ष्मणावरजो हि सः
1017019c प्राणैः प्रियतरो नित्यं तस्य चासीत्तथा प्रियः
1017020a स चतुर्भिर्महाभागैः पुत्रैर्दशरथः प्रियैः
1017020c बभूव परमप्रीतो देवैरिव पितामहः
1017021a ते यदा ज्ञानसंपन्नाः सर्वे समुदिता गुणैः
1017021c ह्रीमन्तः कीर्तिमन्तश्च सर्वज्ञा दीर्घदर्शिनः
1017022a अथ राजा दशरथस्तेषां दारक्रियां प्रति
1017022c चिन्तयामास धर्मात्मा सोपाध्यायः सबान्धवः
1017023a तस्य चिन्तयमानस्य मन्त्रिमध्ये महात्मनः
1017023c अभ्यागच्छन्महातेजो विश्वामित्रो महामुनिः
1017024a स राज्ञो दर्शनाकाङ्क्षी द्वाराध्यक्षानुवाच ह
1017024c शीघ्रमाख्यात मां प्राप्तं कौशिकं गाधिनः सुतम्
1017025a तच्छ्रुत्वा वचनं तस्य राजवेश्म प्रदुद्रुवुः
1017025c संभ्रान्तमनसः सर्वे तेन वाक्येन चोदिताः
1017026a ते गत्वा राजभवनं विश्वामित्रमृषिं तदा
1017026c प्राप्तमावेदयामासुर्नृपायेक्ष्वाकवे तदा
1017027a तेषां तद्वचनं श्रुत्वा सपुरोधाः समाहितः
1017027c प्रत्युज्जगाम संहृष्टो ब्रह्माणमिव वासवः
1017028a स दृष्ट्वा ज्वलितं दीप्त्या तापसं संशितव्रतम्
1017028c प्रहृष्टवदनो राजा ततोऽर्घ्यमुपहारयत्
1017029a स राज्ञः प्रतिगृह्यार्घ्यं शास्त्रदृष्टेन कर्मणा
1017029c कुशलं चाव्ययं चैव पर्यपृच्छन्नराधिपम्
1017030a वसिष्ठं च समागम्य कुशलं मुनिपुंगवः
1017030c ऋषींश्च तान्यथा न्यायं महाभागानुवाच ह
1017031a ते सर्वे हृष्टमनसस्तस्य राज्ञो निवेशनम्
1017031c विविशुः पूजितास्तत्र निषेदुश्च यथार्थतः
1017032a अथ हृष्टमना राजा विश्वामित्रं महामुनिम्
1017032c उवाच परमोदारो हृष्टस्तमभिपूजयन्
1017033a यथामृतस्य संप्राप्तिर्यथा वर्षमनूदके
1017033c यथा सदृशदारेषु पुत्रजन्माप्रजस्य च
1017033e प्रनष्टस्य यथा लाभो यथा हर्षो महोदये
1017033g तथैवागमनं मन्ये स्वागतं ते महामुने
1017034a कं च ते परमं कामं करोमि किमु हर्षितः
1017034c पात्रभूतोऽसि मे विप्र दिष्ट्या प्राप्तोऽसि धार्मिक
1017034e अद्य मे सफलं जन्म जीवितं च सुजीवितम्
1017035a पूर्वं राजर्षिशब्देन तपसा द्योतितप्रभः
1017035c ब्रह्मर्षित्वमनुप्राप्तः पूज्योऽसि बहुधा मया
1017036a तदद्भुतमिदं विप्र पवित्रं परमं मम
1017036c शुभक्षेत्रगतश्चाहं तव संदर्शनात्प्रभो
1017037a ब्रूहि यत्प्रार्थितं तुभ्यं कार्यमागमनं प्रति
1017037c इच्छाम्यनुगृहीतोऽहं त्वदर्थपरिवृद्धये
1017038a कार्यस्य न विमर्शं च गन्तुमर्हसि कौशिक
1017038c कर्ता चाहमशेषेण दैवतं हि भवान्मम
1017039a इति हृदयसुखं निशम्य वाक्यं; श्रुतिसुखमात्मवता विनीतमुक्तम्
1017039c प्रथितगुणयशा गुणैर्विशिष्टः; परम ऋषिः परमं जगाम हर्षम्
1018001a तच्छ्रुत्वा राजसिंहस्य वाक्यमद्भुतविस्तरम्
1018001c हृष्टरोमा महातेजा विश्वामित्रोऽभ्यभाषत
1018002a सदृशं राजशार्दूल तवैतद्भुवि नान्यतः
1018002c महावंशप्रसूतस्य वसिष्ठव्यपदेशिनः
1018003a यत्तु मे हृद्गतं वाक्यं तस्य कार्यस्य निश्चयम्
1018003c कुरुष्व राजशार्दूल भव सत्यप्रतिश्रवः
1018004a अहं नियममातिष्ठे सिद्ध्यर्थं पुरुषर्षभ
1018004c तस्य विघ्नकरौ द्वौ तु राक्षसौ कामरूपिणौ
1018005a व्रते मे बहुशश्चीर्णे समाप्त्यां राक्षसाविमौ
1018005c मारीचश्च सुबाहुश्च वीर्यवन्तौ सुशिक्षितौ
1018005e तौ मांसरुधिरौघेण वेदिं तामभ्यवर्षताम्
1018006a अवधूते तथा भूते तस्मिन्नियमनिश्चये
1018006c कृतश्रमो निरुत्साहस्तस्माद्देशादपाक्रमे
1018007a न च मे क्रोधमुत्स्रष्टुं बुद्धिर्भवति पार्थिव
1018007c तथाभूता हि सा चर्या न शापस्तत्र मुच्यते
1018008a स्वपुत्रं राजशार्दूल रामं सत्यपराक्रमम्
1018008c काकपक्षधरं शूरं ज्येष्ठं मे दातुमर्हसि
1018009a शक्तो ह्येष मया गुप्तो दिव्येन स्वेन तेजसा
1018009c राक्षसा ये विकर्तारस्तेषामपि विनाशने
1018010a श्रेयश्चास्मै प्रदास्यामि बहुरूपं न संशयः
1018010c त्रयाणामपि लोकानां येन ख्यातिं गमिष्यति
1018011a न च तौ राममासाद्य शक्तौ स्थातुं कथंचन
1018011c न च तौ राघवादन्यो हन्तुमुत्सहते पुमान्
1018012a वीर्योत्सिक्तौ हि तौ पापौ कालपाशवशं गतौ
1018012c रामस्य राजशार्दूल न पर्याप्तौ महात्मनः
1018013a न च पुत्रकृतं स्नेहं कर्तुमर्हसि पार्थिव
1018013c अहं ते प्रतिजानामि हतौ तौ विद्धि राक्षसौ
1018014a अहं वेद्मि महात्मानं रामं सत्यपराक्रमम्
1018014c वसिष्ठोऽपि महातेजा ये चेमे तपसि स्थिताः
1018015a यदि ते धर्मलाभं च यशश्च परमं भुवि
1018015c स्थिरमिच्छसि राजेन्द्र रामं मे दातुमर्हसि
1018016a यद्यभ्यनुज्ञां काकुत्स्थ ददते तव मन्त्रिणः
1018016c वसिष्ठप्रमुखाः सर्वे ततो रामं विसर्जय
1018017a अभिप्रेतमसंसक्तमात्मजं दातुमर्हसि
1018017c दशरात्रं हि यज्ञस्य रामं राजीवलोचनम्
1018018a नात्येति कालो यज्ञस्य यथायं मम राघव
1018018c तथा कुरुष्व भद्रं ते मा च शोके मनः कृथाः
1018019a इत्येवमुक्त्वा धर्मात्मा धर्मार्थसहितं वचः
1018019c विरराम महातेजा विश्वामित्रो महामुनिः
1018020a इति हृदयमनोविदारणं; मुनिवचनं तदतीव शुश्रुवान्
1018020c नरपतिरगमद्भयं मह;द्व्यथितमनाः प्रचचाल चासनात्
1019001a तच्छ्रुत्वा राजशार्दूल विश्वामित्रस्य भाषितम्
1019001c मुहूर्तमिव निःसंज्ञः संज्ञावानिदमब्रवीत्
1019002a ऊनषोडशवर्षो मे रामो राजीवलोचनः
1019002c न युद्धयोग्यतामस्य पश्यामि सह राक्षसैः
1019003a इयमक्षौहिणी पूर्णा यस्याहं पतिरीश्वरः
1019003c अनया संवृतो गत्वा योधाहं तैर्निशाचरैः
1019004a इमे शूराश्च विक्रान्ता भृत्या मेऽस्त्रविशारदाः
1019004c योग्या रक्षोगणैर्योद्धुं न रामं नेतुमर्हसि
1019005a अहमेव धनुष्पाणिर्गोप्ता समरमूर्धनि
1019005c यावत्प्राणान्धरिष्यामि तावद्योत्स्ये निशाचरैः
1019006a निर्विघ्ना व्रतचर्या सा भविष्यति सुरक्षिता
1019006c अहं तत्र गमिष्यामि न राम नेतुमर्हसि
1019007a बालो ह्यकृतविद्यश्च न च वेत्ति बलाबलम्
1019007c न चास्त्रबलसंयुक्तो न च युद्धविशारदः
1019007e न चासौ रक्षसां योग्यः कूटयुद्धा हि ते ध्रुवम्
1019008a विप्रयुक्तो हि रामेण मुहूर्तमपि नोत्सहे
1019008c जीवितुं मुनिशार्दूल न रामं नेतुमर्हसि
1019009a यदि वा राघवं ब्रह्मन्नेतुमिच्छसि सुव्रत
1019009c चतुरङ्गसमायुक्तं मया सह च तं नय
1019010a षष्टिर्वर्षसहस्राणि जातस्य मम कौशिक
1019010c दुःखेनोत्पादितश्चायं न रामं नेतुमर्हसि
1019011a चतुर्णामात्मजानां हि प्रीतिः परमिका मम
1019011c ज्येष्ठं धर्मप्रधानं च न रामं नेतुमर्हसि
1019012a किं वीर्या राक्षसास्ते च कस्य पुत्राश्च के च ते
1019012c कथं प्रमाणाः के चैतान्रक्षन्ति मुनिपुंगव
1019013a कथं च प्रतिकर्तव्यं तेषां रामेण रक्षसाम्
1019013c मामकैर्वा बलैर्ब्रह्मन्मया वा कूटयोधिनाम्
1019014a सर्वं मे शंस भगवन्कथं तेषां मया रणे
1019014c स्थातव्यं दुष्टभावानां वीर्योत्सिक्ता हि राक्षसाः
1019015a तस्य तद्वचनं श्रुत्वा विश्वामित्रोऽभ्यभाषत
1019015c पौलस्त्यवंशप्रभवो रावणो नाम राक्षसः
1019016a स ब्रह्मणा दत्तवरस्त्रैलोक्यं बाधते भृशम्
1019016c महाबलो महावीर्यो राक्षसैर्बहुभिर्वृतः
1019017a श्रूयते हि महावीर्यो रावणो राक्षसाधिपः
1019017c साक्षाद्वैश्रवणभ्राता पुत्रो विश्रवसो मुनेः
1019018a यदा स्वयं न यज्ञस्य विघ्नकर्ता महाबलः
1019018c तेन संचोदितौ तौ तु राक्षसौ सुमहाबलौ
1019018e मारीचश्च सुबाहुश्च यज्ञविघ्नं करिष्यतः
1019019a इत्युक्तो मुनिना तेन राजोवाच मुनिं तदा
1019019c न हि शक्तोऽस्मि संग्रामे स्थातुं तस्य दुरात्मनः
1019020a स त्वं प्रसादं धर्मज्ञ कुरुष्व मम पुत्रके
1019020c देवदानवगन्धर्वा यक्षाः पतगपन्नगाः
1019021a न शक्ता रावणं सोढुं किं पुनर्मानवा युधि
1019021c स हि वीर्यवतां वीर्यमादत्ते युधि राक्षसः
1019022a तेन चाहं न शक्तोऽस्मि संयोद्धुं तस्य वा बलैः
1019022c सबलो वा मुनिश्रेष्ठ सहितो वा ममात्मजैः
1019023a कथमप्यमरप्रख्यं संग्रामाणामकोविदम्
1019023c बालं मे तनयं ब्रह्मन्नैव दास्यामि पुत्रकम्
1019024a अथ कालोपमौ युद्धे सुतौ सुन्दोपसुन्दयोः
1019024c यज्ञविघ्नकरौ तौ ते नैव दास्यामि पुत्रकम्
1019025a मारीचश्च सुबाहुश्च वीर्यवन्तौ सुशिक्षितौ
1019025c तयोरन्यतरेणाहं योद्धा स्यां ससुहृद्गणः
1020001a तच्छ्रुत्वा वचनं तस्य स्नेहपर्याकुलाक्षरम्
1020001c समन्युः कौशिको वाक्यं प्रत्युवच महीपतिम्
1020002a पूर्ह्वमर्थं प्रतिश्रुत्य प्रतिज्ञां हातुमिच्छसि
1020002c रागवाणामयुक्तोऽयं कुलस्यास्य विपर्ययः
1020003a यदिदं ते क्षमं राजन्गमिष्यामि यथागतम्
1020003c मिथ्याप्रतिज्ञः काकुत्स्थ सुखी भव सबान्धवः
1020004a तस्य रोषपरीतस्य विश्वामित्रस्य धीमतः
1020004c चचाल वसुधा कृत्स्ना विवेश च भयं सुरान्
1020005a त्रस्तरूपं तु विज्ञाय जगत्सर्वं महानृषिः
1020005c नृपतिं सुव्रतो धीरो वसिष्ठो वाक्यमब्रवीत्
1020006a इक्ष्वाकूणां कुले जातः साक्षाद्धर्म इवापरः
1020006c धृतिमान्सुव्रतः श्रीमान्न धर्मं हातुमर्हसि
1020007a त्रिषु लोकेषु विख्यातो धर्मात्मा इति राघवः
1020007c स्वधर्मं प्रतिपद्यस्व नाधर्मं वोढुमर्हसि
1020008a संश्रुत्यैवं करिष्यामीत्यकुर्वाणस्य राघव
1020008c इष्टापूर्तवधो भूयात्तस्माद्रामं विसर्जय
1020009a कृतास्त्रमकृतास्त्रं वा नैनं शक्ष्यन्ति राक्षसाः
1020009c गुप्तं कुशिकपुत्रेण ज्वलनेनामृतं यथा
1020010a एष विग्रहवान्धर्म एष वीर्यवतां वरः
1020010c एष बुद्ध्याधिको लोके तपसश्च परायणम्
1020011a एषोऽस्त्रान्विविधान्वेत्ति त्रैलोक्ये सचराचरे
1020011c नैनमन्यः पुमान्वेत्ति न च वेत्स्यन्ति केचन
1020012a न देवा नर्षयः केचिन्नासुरा न च राक्षसाः
1020012c गन्धर्वयक्षप्रवराः सकिंनरमहोरगाः
1020013a सर्वास्त्राणि कृशाश्वस्य पुत्राः परमधार्मिकाः
1020013c कौशिकाय पुरा दत्ता यदा राज्यं प्रशासति
1020014a तेऽपि पुत्राः कृशाश्वस्य प्रजापतिसुतासुताः
1020014c नैकरूपा महावीर्या दीप्तिमन्तो जयावहाः
1020015a जया च सुप्रभा चैव दक्षकन्ये सुमध्यमे
1020015c ते सुवातेऽस्त्रशस्त्राणि शतं परमभास्वरम्
1020016a पञ्चाशतं सुताँल्लेभे जया नाम वरान्पुरा
1020016c वधायासुरसैन्यानाममेयान्कामरूपिणः
1020017a सुप्रभाजनयच्चापि पुत्रान्पञ्चाशतं पुनः
1020017c संहारान्नाम दुर्धर्षान्दुराक्रामान्बलीयसः
1020018a तानि चास्त्राणि वेत्त्येष यथावत्कुशिकात्मजः
1020018c अपूर्वाणां च जनने शक्तो भूयश्च धर्मवित्
1020019a एवं वीर्यो महातेजा विश्वामित्रो महातपाः
1020019c न रामगमने राजन्संशयं गन्तुमर्हसि
1021001a तथा वसिष्ठे ब्रुवति राजा दशरथः सुतम्
1021001c प्रहृष्टवदनो राममाजुहाव सलक्ष्मणम्
1021002a कृतस्वस्त्ययनं मात्रा पित्रा दशरथेन च
1021002c पुरोधसा वसिष्ठेन मङ्गलैरभिमन्त्रितम्
1021003a स पुत्रं मूर्ध्न्युपाघ्राय राजा दशरथः प्रियम्
1021003c ददौ कुशिकपुत्राय सुप्रीतेनान्तरात्मना
1021004a ततो वायुः सुखस्पर्शो विरजस्को ववौ तदा
1021004c विश्वामित्रगतं रामं दृष्ट्वा राजीवलोचनम्
1021005a पुष्पवृष्टिर्महत्यासीद्देवदुन्दुभिनिस्वनः
1021005c शङ्खदुन्दुभिनिर्घोषः प्रयाते तु महात्मनि
1021006a विश्वामित्रो ययावग्रे ततो रामो महायशाः
1021006c काकपक्षधरो धन्वी तं च सौमित्रिरन्वगात्
1021007a कलापिनौ धनुष्पाणी शोभयानौ दिशो दश
1021007c विश्वामित्रं महात्मानं त्रिशीर्षाविव पन्नगौ
1021007e अनुजग्मतुरक्षुद्रौ पितामहमिवाश्विनौ
1021008a बद्धगोधाङ्गुलित्राणौ खड्गवन्तौ महाद्युती
1021008c स्थाणुं देवमिवाचिन्त्यं कुमाराविव पावकी
1021009a अध्यर्धयोजनं गत्वा सरय्वा दक्षिणे तटे
1021009c रामेति मधुरा वाणीं विश्वामित्रोऽभ्यभाषत
1021010a गृहाण वत्स सलिलं मा भूत्कालस्य पर्ययः
1021010c मन्त्रग्रामं गृहाण त्वं बलामतिबलां तथा
1021011a न श्रमो न ज्वरो वा ते न रूपस्य विपर्ययः
1021011c न च सुप्तं प्रमत्तं वा धर्षयिष्यन्ति नैरृताः
1021012a न बाह्वोः सदृशो वीर्ये पृथिव्यामस्ति कश्चन
1021012c त्रिषु लोकेषु वा राम न भवेत्सदृशस्तव
1021013a न सौभाग्ये न दाक्षिण्ये न ज्ञाने बुद्धिनिश्चये
1021013c नोत्तरे प्रतिपत्तव्यो समो लोके तवानघ
1021014a एतद्विद्याद्वये लब्धे भविता नास्ति ते समः
1021014c बला चातिबला चैव सर्वज्ञानस्य मातरौ
1021015a क्षुत्पिपासे न ते राम भविष्येते नरोत्तम
1021015c बलामतिबलां चैव पठतः पथि राघव
1021015e विद्याद्वयमधीयाने यशश्चाप्यतुलं भुवि
1021016a पितामहसुते ह्येते विद्ये तेजःसमन्विते
1021016c प्रदातुं तव काकुत्स्थ सदृशस्त्वं हि धार्मिक
1021017a कामं बहुगुणाः सर्वे त्वय्येते नात्र संशयः
1021017c तपसा संभृते चैते बहुरूपे भविष्यतः
1021018a ततो रामो जलं स्पृष्ट्वा प्रहृष्टवदनः शुचिः
1021018c प्रतिजग्राह ते विद्ये महर्षेर्भावितात्मनः
1021018e विद्यासमुदितो रामः शुशुभे भूरिविक्रमः
1021019a गुरुकार्याणि सर्वाणि नियुज्य कुशिकात्मजे
1021019c ऊषुस्तां रजनीं तत्र सरय्वां सुसुखं त्रयः
1022001a प्रभातायां तु शर्वर्यां विश्वामित्रो महामुनिः
1022001c अभ्यभाषत काकुत्स्थं शयानं पर्णसंस्तरे
1022002a कौसल्या सुप्रजा राम पूर्वा संध्या प्रवर्तते
1022002c उत्तिष्ठ नरशार्दूल कर्तव्यं दैवमाह्निकम्
1022003a तस्यर्षेः परमोदारं वचः श्रुत्वा नृपात्मजौ
1022003c स्नात्वा कृतोदकौ वीरौ जेपतुः परमं जपम्
1022004a कृताह्निकौ महावीर्यौ विश्वामित्रं तपोधनम्
1022004c अभिवाद्याभिसंहृष्टौ गमनायोपतस्थतुः
1022005a तौ प्रयाते महावीर्यौ दिव्यं त्रिपथगां नदीम्
1022005c ददृशाते ततस्तत्र सरय्वाः संगमे शुभे
1022006a तत्राश्रमपदं पुण्यमृषीणामुग्रतेजसाम्
1022006c बहुवर्षसहस्राणि तप्यतां परमं तपः
1022007a तं दृष्ट्वा परमप्रीतौ राघवौ पुण्यमाश्रमम्
1022007c ऊचतुस्तं महात्मानं विश्वामित्रमिदं वचः
1022008a कस्यायमाश्रमः पुण्यः को न्वस्मिन्वसते पुमान्
1022008c भगवञ्श्रोतुमिच्छावः परं कौतूहलं हि नौ
1022009a तयोस्तद्वचनं श्रुत्वा प्रहस्य मुनिपुंगवः
1022009c अब्रवीच्छ्रूयतां राम यस्यायं पूर्व आश्रमः
1022010a कन्दर्पो मूर्तिमानासीत्काम इत्युच्यते बुधैः
1022011a तपस्यन्तमिह स्थाणुं नियमेन समाहितम्
1022011c कृतोद्वाहं तु देवेशं गच्छन्तं समरुद्गणम्
1022011e धर्षयामास दुर्मेधा हुंकृतश्च महात्मना
1022012a दग्धस्य तस्य रौद्रेण चक्षुषा रघुनन्दन
1022012c व्यशीर्यन्त शरीरात्स्वात्सर्वगात्राणि दुर्मतेः
1022013a तस्य गात्रं हतं तत्र निर्दग्धस्य महात्मना
1022013c अशरीरः कृतः कामः क्रोधाद्देवेश्वरेण ह
1022014a अनङ्ग इति विख्यातस्तदा प्रभृति राघव
1022014c स चाङ्गविषयः श्रीमान्यत्राङ्गं स मुमोच ह
1022015a तस्यायमाश्रमः पुण्यस्तस्येमे मुनयः पुरा
1022015c शिष्या धर्मपरा वीर तेषां पापं न विद्यते
1022016a इहाद्य रजनीं राम वसेम शुभदर्शन
1022016c पुण्ययोः सरितोर्मध्ये श्वस्तरिष्यामहे वयम्
1022017a तेषां संवदतां तत्र तपो दीर्घेण चक्षुषा
1022017c विज्ञाय परमप्रीता मुनयो हर्षमागमन्
1022018a अर्घ्यं पाद्यं तथातिथ्यं निवेद्यकुशिकात्मजे
1022018c रामलक्ष्मणयोः पश्चादकुर्वन्नतिथिक्रियाम्
1022019a सत्कारं समनुप्राप्य कथाभिरभिरञ्जयन्
1022019c न्यवसन्सुसुखं तत्र कामाश्रमपदे तदा
1023001a ततः प्रभाते विमले कृताह्निकमरिंदमौ
1023001c विश्वामित्रं पुरस्कृत्य नद्यास्तीरमुपागतौ
1023002a ते च सर्वे महात्मानो मुनयः संशितव्रताः
1023002c उपस्थाप्य शुभां नावं विश्वामित्रमथाब्रुवन्
1023003a आरोहतु भवान्नावं राजपुत्रपुरस्कृतः
1023003c अरिष्टं गच्छ पन्थानं मा भूत्कालस्य पर्ययः
1023004a विश्वामित्रस्तथेत्युक्त्वा तानृषीनभिपूज्य च
1023004c ततार सहितस्ताभ्यां सरितं सागरं गमाम्
1023005a अथ रामः सरिन्मध्ये पप्रच्छ मुनिपुङ्गवम्
1023005c वारिणो भिद्यमानस्य किमयं तुमुलो ध्वनिः
1023006a राघवस्य वचः श्रुत्वा कौतूहल समन्वितम्
1023006c कथयामास धर्मात्मा तस्य शब्दस्य निश्चयम्
1023007a कैलासपर्वते राम मनसा निर्मितं सरः
1023007c ब्रह्मणा नरशार्दूल तेनेदं मानसं सरः
1023008a तस्मात्सुस्राव सरसः सायोध्यामुपगूहते
1023008c सरःप्रवृत्ता सरयूः पुण्या ब्रह्मसरश्च्युता
1023009a तस्यायमतुलः शब्दो जाह्नवीमभिवर्तते
1023009c वारिसंक्षोभजो राम प्रणामं नियतः कुरु
1023010a ताभ्यां तु तावुभौ कृत्वा प्रणाममतिधार्मिकौ
1023010c तीरं दक्षिणमासाद्य जग्मतुर्लघुविक्रमौ
1023011a स वनं घोरसंकाशं दृष्ट्वा नृपवरात्मजः
1023011c अविप्रहतमैक्ष्वाकः पप्रच्छ मुनिपुंगवम्
1023012a अहो वनमिदं दुर्गं झिल्लिकागणनादितम्
1023012c भैरवैः श्वापदैः कीर्णं शकुन्तैर्दारुणारुतैः
1023013a नानाप्रकारैः शकुनैर्वाश्यद्भिर्भैरवस्वनैः
1023013c सिंहव्याघ्रवराहैश्च वारणैश्चापि शोभितम्
1023014a धवाश्वकर्णककुभैर्बिल्वतिन्दुकपाटलैः
1023014c संकीर्णं बदरीभिश्च किं न्विदं दारुणं वनम्
1023015a तमुवाच महातेजा विश्वामित्रो महामुनिः
1023015c श्रूयतां वत्स काकुत्स्थ यस्यैतद्दारुणं वनम्
1023016a एतौ जनपदौ स्फीतौ पूर्वमास्तां नरोत्तम
1023016c मलदाश्च करूषाश्च देवनिर्माणनिर्मितौ
1023017a पुरा वृत्रवधे राम मलेन समभिप्लुतम्
1023017c क्षुधा चैव सहस्राक्षं ब्रह्महत्या यदाविशत्
1023018a तमिन्द्रं स्नापयन्देवा ऋषयश्च तपोधनाः
1023018c कलशैः स्नापयामासुर्मलं चास्य प्रमोचयन्
1023019a इह भूम्यां मलं दत्त्वा दत्त्वा कारूषमेव च
1023019c शरीरजं महेन्द्रस्य ततो हर्षं प्रपेदिरे
1023020a निर्मलो निष्करूषश्च शुचिरिन्द्रो यदाभवत्
1023020c ददौ देशस्य सुप्रीतो वरं प्रभुरनुत्तमम्
1023021a इमौ जनपदौ स्थीतौ ख्यातिं लोके गमिष्यतः
1023021c मलदाश्च करूषाश्च ममाङ्गमलधारिणौ
1023022a साधु साध्विति तं देवाः पाकशासनमब्रुवन्
1023022c देशस्य पूजां तां दृष्ट्वा कृतां शक्रेण धीमता
1023023a एतौ जनपदौ स्थीतौ दीर्घकालमरिंदम
1023023c मलदाश्च करूषाश्च मुदितौ धनधान्यतः
1023024a कस्यचित्त्वथ कालस्य यक्षी वै कामरूपिणी
1023024c बलं नागसहस्रस्य धारयन्ती तदा ह्यभूत्
1023025a ताटका नाम भद्रं ते भार्या सुन्दस्य धीमतः
1023025c मारीचो राक्षसः पुत्रो यस्याः शक्रपराक्रमः
1023026a इमौ जनपदौ नित्यं विनाशयति राघव
1023026c मलदांश्च करूषांश्च ताटका दुष्टचारिणी
1023027a सेयं पन्थानमावार्य वसत्यत्यर्धयोजने
1023027c अत एव च गन्तव्यं ताटकाया वनं यतः
1023028a स्वबाहुबलमाश्रित्य जहीमां दुष्टचारिणीम्
1023028c मन्नियोगादिमं देशं कुरु निष्कण्टकं पुनः
1023029a न हि कश्चिदिमं देशं शक्रोत्यागन्तुमीदृशम्
1023029c यक्षिण्या घोरया राम उत्सादितमसह्यया
1023030a एतत्ते सर्वमाख्यातं यथैतद्दरुणं वनम्
1023030c यक्ष्या चोत्सादितं सर्वमद्यापि न निवर्तते
1024001a अथ तस्याप्रमेयस्य मुनेर्वचनमुत्तमम्
1024001c श्रुत्वा पुरुषशार्दूलः प्रत्युवाच शुभां गिरम्
1024002a अल्पवीर्या यदा यक्षाः श्रूयन्ते मुनिपुंगव
1024002c कथं नागसहस्रस्य धारयत्यबला बलम्
1024003a विश्वामित्रोऽब्रवीद्वाक्यं शृणु येन बलोत्तरा
1024003c वरदानकृतं वीर्यं धारयत्यबला बलम्
1024004a पूर्वमासीन्महायक्षः सुकेतुर्नाम वीर्यवान्
1024004c अनपत्यः शुभाचारः स च तेपे महत्तपः
1024005a पितामहस्तु सुप्रीतस्तस्य यक्षपतेस्तदा
1024005c कन्यारत्नं ददौ राम ताटकां नाम नामतः
1024006a ददौ नागसहस्रस्य बलं चास्याः पितामहः
1024006c न त्वेव पुत्रं यक्षाय ददौ ब्रह्मा महायशाः
1024007a तां तु जातां विवर्धन्तीं रूपयौवनशालिनीम्
1024007c जम्भपुत्राय सुन्दाय ददौ भार्यां यशस्विनीम्
1024008a कस्यचित्त्वथ कालल्स्य यक्षी पुत्रं व्यजायत
1024008c मारीचं नाम दुर्धर्षं यः शापाद्राक्षसोऽभवत्
1024009a सुन्दे तु निहते राम अगस्त्यमृषिसत्तमम्
1024009c ताटका सह पुत्रेण प्रधर्षयितुमिच्छति
1024010a राक्षसत्वं भजस्वेति मारीचं व्याजहार सः
1024010c अगस्त्यः परमक्रुद्धस्ताटकामपि शप्तवान्
1024011a पुरुषादी महायक्षी विरूपा विकृतानना
1024011c इदं रूपमपहाय दारुणं रूपमस्तु ते
1024012a सैषा शापकृतामर्षा ताटका क्रोधमूर्छिता
1024012c देशमुत्सादयत्येनमगस्त्यचरितं शुभम्
1024013a एनां राघव दुर्वृत्तां यक्षीं परमदारुणाम्
1024013c गोब्राह्मणहितार्थाय जहि दुष्टपराक्रमाम्
1024014a न ह्येनां शापसंसृष्टां कश्चिदुत्सहते पुमान्
1024014c निहन्तुं त्रिषु लोकेषु त्वामृते रघुनन्दन
1024015a न हि ते स्त्रीवधकृते घृणा कार्या नरोत्तम
1024015c चातुर्वर्ण्यहितार्थाय कर्तव्यं राजसूनुना
1024016a राज्यभारनियुक्तानामेष धर्मः सनातनः
1024016c अधर्म्यां जहि काकुत्स्थ धर्मो ह्यस्या न विद्यते
1024017a श्रूयते हि पुरा शक्रो विरोचनसुतां नृप
1024017c पृथिवीं हन्तुमिच्छन्तीं मन्थरामभ्यसूदयत्
1024018a विष्णुना च पुरा राम भृगुपत्नी दृढव्रता
1024018c अनिन्द्रं लोकमिच्छन्ती काव्यमाता निषूदिता
1024019a एतैश्चान्यैश्च बहुभी राजपुत्रमहात्मभिः
1024019c अधर्मनिरता नार्यो हताः पुरुषसत्तमैः
1025001a मुनेर्वचनमक्लीबं श्रुत्वा नरवरात्मजः
1025001c राघवः प्राञ्जलिर्भूत्वा प्रत्युवाच दृढव्रतः
1025002a पितुर्वचननिर्देशात्पितुर्वचनगौरवात्
1025002c वचनं कौशिकस्येति कर्तव्यमविशङ्कया
1025003a अनुशिष्टोऽस्म्ययोध्यायां गुरुमध्ये महात्मना
1025003c पित्रा दशरथेनाहं नावज्ञेयं च तद्वचः
1025004a सोऽहं पितुर्वचः श्रुत्वा शासनाद्ब्रह्म वादिनः
1025004c करिष्यामि न संदेहस्ताटकावधमुत्तमम्
1025005a गोब्राह्मणहितार्थाय देशस्यास्य सुखाय च
1025005c तव चैवाप्रमेयस्य वचनं कर्तुमुद्यतः
1025006a एवमुक्त्वा धनुर्मध्ये बद्ध्वा मुष्टिमरिंदमः
1025006c ज्याशब्दमकरोत्तीव्रं दिशः शब्देन पूरयन्
1025007a तेन शब्देन वित्रस्तास्ताटका वनवासिनः
1025007c ताटका च सुसंक्रुद्धा तेन शब्देन मोहिता
1025008a तं शब्दमभिनिध्याय राक्षसी क्रोधमूर्छिता
1025008c श्रुत्वा चाभ्यद्रवद्वेगाद्यतः शब्दो विनिःसृतः
1025009a तां दृष्ट्वा राघवः क्रुद्धां विकृतां विकृताननाम्
1025009c प्रमाणेनातिवृद्धां च लक्ष्मणं सोऽभ्यभाषत
1025010a पश्य लक्ष्मण यक्षिण्या भैरवं दारुणं वपुः
1025010c भिद्येरन्दर्शनादस्या भीरूणां हृदयानि च
1025011a एनां पश्य दुराधर्षां माया बलसमन्विताम्
1025011c विनिवृत्तां करोम्यद्य हृतकर्णाग्रनासिकाम्
1025012a न ह्येनामुत्सहे हन्तुं स्त्रीस्वभावेन रक्षिताम्
1025012c वीर्यं चास्या गतिं चापि हनिष्यामीति मे मतिः
1025013a एवं ब्रुवाणे रामे तु ताटका क्रोधमूर्छिता
1025013c उद्यम्य बाहू गर्जन्ती राममेवाभ्यधावत
1025014a तामापतन्तीं वेगेन विक्रान्तामशनीमिव
1025014c शरेणोरसि विव्याध सा पपात ममार च
1025015a तां हतां भीमसंकाशां दृष्ट्वा सुरपतिस्तदा
1025015c साधु साध्विति काकुत्स्थं सुराश्च समपूजयन्
1025016a उवाच परमप्रीतः सहस्राक्षः पुरंदरः
1025016c सुराश्च सर्वे संहृष्टा विश्वामित्रमथाब्रुवन्
1025017a मुने कौशिके भद्रं ते सेन्द्राः सर्वे मरुद्गणाः
1025017c तोषिताः कर्मणानेन स्नेहं दर्शय राघवे
1025018a प्रजापतेर्कृशाश्वस्य पुत्रान्सत्यपराक्रमान्
1025018c तपोबलभृतान्ब्रह्मन्राघवाय निवेदय
1025019a पात्रभूतश्च ते ब्रह्मंस्तवानुगमने धृतः
1025019c कर्तव्यं च महत्कर्म सुराणां राजसूनुना
1025020a एवमुक्त्वा सुराः सर्वे हृष्टा जग्मुर्यथागतम्
1025020c विश्वामित्रं पूजयित्वा ततः संध्या प्रवर्तते
1025021a ततो मुनिवरः प्रीतिस्ताटका वधतोषितः
1025021c मूर्ध्नि राममुपाघ्राय इदं वचनमब्रवीत्
1025022a इहाद्य रजनीं राम वसेम शुभदर्शन
1025022c श्वः प्रभाते गमिष्यामस्तदाश्रमपदं मम
1026001a अथ तां रजनीमुष्य विश्वामिरो महायशाः
1026001c प्रहस्य राघवं वाक्यमुवाच मधुराक्षरम्
1026002a पतितुष्टोऽस्मि भद्रं ते राजपुत्र महायशः
1026002c प्रीत्या परमया युक्तो ददाम्यस्त्राणि सर्वशः
1026003a देवासुरगणान्वापि सगन्धर्वोरगानपि
1026003c यैरमित्रान्प्रसह्याजौ वशीकृत्य जयिष्यसि
1026004a तानि दिव्यानि भद्रं ते ददाम्यस्त्राणि सर्वशः
1026004c दण्डचक्रं महद्दिव्यं तव दास्यामि राघव
1026005a धर्मचक्रं ततो वीर कालचक्रं तथैव च
1026005c विष्णुचक्रं तथात्युग्रमैन्द्रं चक्रं तथैव च
1026006a वज्रमस्त्रं नरश्रेष्ठ शैवं शूलवरं तथा
1026006c अस्त्रं ब्रह्मशिरश्चैव ऐषीकमपि राघव
1026006e ददामि ते महाबाहो ब्राह्ममस्त्रमनुत्तमम्
1026007a गदे द्वे चैव काकुत्स्थ मोदकी शिखरी उभे
1026007c प्रदीप्ते नरशार्दूल प्रयच्छामि नृपात्मज
1026008a धर्मपाशमहं राम कालपाशं तथैव च
1026008c वारुणं पाशमस्त्रं च ददान्यहमनुत्तमम्
1026009a अशनी द्वे प्रयच्छामि शुष्कार्द्रे रघुनन्दन
1026010a ददामि चास्त्रं पैनाकमस्त्रं नारायणं तथा
1026010c आग्नेयमस्त्र दयितं शिखरं नाम नामतः
1026011a वायव्यं प्रथमं नाम ददामि तव राघव
1026011c अस्त्रं हयशिरो नाम क्रौञ्चमस्त्रं तथैव च
1026012a शक्ति द्वयं च काकुत्स्थ ददामि तव चानघ
1026012c कङ्कालं मुसलं घोरं कापालमथ कङ्कणम्
1026013a धारयन्त्यसुरा यानि ददाम्येतानि सर्वशः
1026013c वैद्याधरं महास्त्रं च नन्दनं नाम नामतः
1026014a असिरत्नं महाबाहो ददामि नृवरात्मज
1026014c गान्धर्वमस्त्रं दयितं मानवं नाम नामतः
1026015a प्रस्वापनप्रशमने दद्मि सौरं च राघव
1026015c दर्पणं शोषणं चैव संतापनविलापने
1026016a मदनं चैव दुर्धर्षं कन्दर्पदयितं तथा
1026016c पैशाचमस्त्रं दयितं मोहनं नाम नामतः
1026016e प्रतीच्छ नरशार्दूल राजपुत्र महायशः
1026017a तामसं नरशार्दूल सौमनं च महाबलम्
1026017c संवर्तं चैव दुर्धर्षं मौसलं च नृपात्मज
1026018a सत्यमस्त्रं महाबाहो तथा मायाधरं परम्
1026018c घोरं तेजःप्रभं नाम परतेजोऽपकर्षणम्
1026019a सोमास्त्रं शिशिरं नाम त्वाष्ट्रमस्त्रं सुदामनम्
1026019c दारुणं च भगस्यापि शीतेषुमथ मानवम्
1026020a एतान्नाम महाबाहो कामरूपान्महाबलान्
1026020c गृहाण परमोदारान्क्षिप्रमेव नृपात्मज
1026021a स्थितस्तु प्राङ्मुखो भूत्वा शुचिर्निवरतस्तदा
1026021c ददौ रामाय सुप्रीतो मन्त्रग्राममनुत्तमम्
1026022a जपतस्तु मुनेस्तस्य विश्वामित्रस्य धीमतः
1026022c उपतस्थुर्महार्हाणि सर्वाण्यस्त्राणि राघवम्
1026023a ऊचुश्च मुदिता रामं सर्वे प्राञ्जलयस्तदा
1026023c इमे स्म परमोदार किंकरास्तव राघव
1026024a प्रतिगृह्य च काकुत्स्थः समालभ्य च पाणिना
1026024c मनसा मे भविष्यध्वमिति तान्यभ्यचोदयत्
1026025a ततः प्रीतमना रामो विश्वामित्रं महामुनिम्
1026025c अभिवाद्य महातेजा गमनायोपचक्रमे
1027001a प्रतिगृह्य ततोऽस्त्राणि प्रहृष्टवदनः शुचिः
1027001c गच्छन्नेव च काकुत्स्थो विश्वामित्रमथाब्रवीत्
1027002a गृहीतास्त्रोऽस्मि भगवन्दुराधर्षः सुरैरपि
1027002c अस्त्राणां त्वहमिच्छामि संहारं मुनिपुंगव
1027003a एवं ब्रुवति काकुत्स्थे विश्वामित्रो महामुनिः
1027003c संहारं व्याजहाराथ धृतिमान्सुव्रतः शुचिः
1027004a सत्यवन्तं सत्यकीर्तिं धृष्टं रभसमेव च
1027004c प्रतिहारतरं नाम पराङ्मुखमवाङ्मुखम्
1027005a लक्षाक्षविषमौ चैव दृढनाभसुनाभकौ
1027005c दशाक्षशतवक्त्रौ च दशशीर्षशतोदरौ
1027006a पद्मनाभमहानाभौ दुन्दुनाभसुनाभकौ
1027006c ज्योतिषं कृशनं चैव नैराश्य विमलावुभौ
1027007a यौगन्धरहरिद्रौ च दैत्यप्रमथनौ तथा
1027007c पित्र्यं सौमनसं चैव विधूतमकरावुभौ
1027008a करवीरकरं चैव धनधान्यौ च राघव
1027008c कामरूपं कामरुचिं मोहमावरणं तथा
1027009a जृम्भकं सर्वनाभं च सन्तानवरणौ तथा
1027009c कृशाश्वतनयान्राम भास्वरान्कामरूपिणः
1027010a प्रतीच्छ मम भद्रं ते पात्रभूतोऽसि राघव
1027010c दिव्यभास्वरदेहाश्च मूर्तिमन्तः सुखप्रदाः
1027011a रामं प्राञ्जलयो भूत्वाब्रुवन्मधुरभाषिणः
1027011c इमे स्म नरशार्दूल शाधि किं करवाम ते
1027012a गम्यतामिति तानाह यथेष्टं रघुनन्दनः
1027012c मानसाः कार्यकालेषु साहाय्यं मे करिष्यथ
1027013a अथ ते राममामन्त्र्य कृत्वा चापि प्रदक्षिणम्
1027013c एवमस्त्विति काकुत्स्थमुक्त्वा जग्मुर्यथागतम्
1027014a स च तान्राघवो ज्ञात्वा विश्वामित्रं महामुनिम्
1027014c गच्छन्नेवाथ मधुरं श्लक्ष्णं वचनमब्रवीत्
1027015a किं न्वेतन्मेघसंकाशं पर्वतस्याविदूरतः
1027015c वृक्षषण्डमितो भाति परं कौतूहलं हि मे
1027016a दर्शनीयं मृगाकीर्णं मनोहरमतीव च
1027016c नानाप्रकारैः शकुनैर्वल्गुभाषैरलंकृतम्
1027017a निःसृताः स्म मुनिश्रेष्ठ कान्ताराद्रोमहर्षणात्
1027017c अनया त्ववगच्छामि देशस्य सुखवत्तया
1027018a सर्वं मे शंस भगवन्कस्याश्रमपदं त्विदम्
1027018c संप्राप्ता यत्र ते पापा ब्रह्मघ्ना दुष्टचारिणः
1028001a अथ तस्याप्रमेयस्य तद्वनं परिपृच्छतः
1028001c विश्वामित्रो महातेजा व्याख्यातुमुपचक्रमे
1028002a एष पूर्वाश्रमो राम वामनस्य महात्मनः
1028002c सिद्धाश्रम इति ख्यातः सिद्धो ह्यत्र महातपाः
1028003a एतस्मिन्नेव काले तु राजा वैरोचनिर्बलिः
1028003c निर्जित्य दैवतगणान्सेन्द्रांश्च समरुद्गणान्
1028003e कारयामास तद्राज्यं त्रिषु लोकेषु विश्रुतः
1028004a बलेस्तु यजमानस्य देवाः साग्निपुरोगमाः
1028004c समागम्य स्वयं चैव विष्णुमूचुरिहाश्रमे
1028005a बलिर्वैरोचनिर्विष्णो यजते यज्ञमुत्तमम्
1028005c असमाप्ते क्रतौ तस्मिन्स्वकार्यमभिपद्यताम्
1028006a ये चैनमभिवर्तन्ते याचितार इतस्ततः
1028006c यच्च यत्र यथावच्च सर्वं तेभ्यः प्रयच्छति
1028007a स त्वं सुरहितार्थाय मायायोगमुपाश्रितः
1028007c वामनत्वं गतो विष्णो कुरु कल्याणमुत्तमम्
1028008a अयं सिद्धाश्रमो नाम प्रसादात्ते भविष्यति
1028008c सिद्धे कर्मणि देवेश उत्तिष्ठ भगवन्नितः
1028009a अथ विष्णुर्महातेजा अदित्यां समजायत
1028009c वामनं रूपमास्थाय वैरोचनिमुपागमत्
1028010a त्रीन्क्रमानथ भिक्षित्वा प्रतिगृह्य च मानतः
1028010c आक्रम्य लोकाँल्लोकात्मा सर्वभूतहिते रतः
1028011a महेन्द्राय पुनः प्रादान्नियम्य बलिमोजसा
1028011c त्रैलोक्यं स महातेजाश्चक्रे शक्रवशं पुनः
1028012a तेनैष पूर्वमाक्रान्त आश्रमः श्रमनाशनः
1028012c मयापि भक्त्या तस्यैष वामनस्योपभुज्यते
1028013a एतमाश्रममायान्ति राक्षसा विघ्नकारिणः
1028013c अत्र ते पुरुषव्याघ्र हन्तव्या दुष्टचारिणः
1028014a अद्य गच्छामहे राम सिद्धाश्रममनुत्तमम्
1028014c तदाश्रमपदं तात तवाप्येतद्यथा मम
1028015a तं दृष्ट्वा मुनयः सर्वे सिद्धाश्रमनिवासिनः
1028015c उत्पत्योत्पत्य सहसा विश्वामित्रमपूजयन्
1028016a यथार्हं चक्रिरे पूजां विश्वामित्राय धीमते
1028016c तथैव राजपुत्राभ्यामकुर्वन्नतिथिक्रियाम्
1028017a मुहूर्तमथ विश्रान्तौ राजपुत्रावरिंदमौ
1028017c प्राञ्जली मुनिशार्दूलमूचतू रघुनन्दनौ
1028018a अद्यैव दीक्षां प्रविश भद्रं ते मुनिपुंगव
1028018c सिद्धाश्रमोऽयं सिद्धः स्यात्सत्यमस्तु वचस्तव
1028019a एवमुक्तो महातेजा विश्वामित्रो महामुनिः
1028019c प्रविवेश तदा दीक्षां नियतो नियतेन्द्रियः
1028020a कुमारावपि तां रात्रिमुषित्वा सुसमाहितौ
1028020c प्रभातकाले चोत्थाय विश्वामित्रमवन्दताम्
1029001a अथ तौ देशकालज्ञौ राजपुत्रावरिंदमौ
1029001c देशे काले च वाक्यज्ञावब्रूतां कौशिकं वचः
1029002a भगवञ्श्रोतुमिच्छावो यस्मिन्काले निशाचरौ
1029002c संरक्षणीयौ तौ ब्रह्मन्नातिवर्तेत तत्क्षणम्
1029003a एवं ब्रुवाणौ काकुत्स्थौ त्वरमाणौ युयुत्सया
1029003c सर्वे ते मुनयः प्रीताः प्रशशंसुर्नृपात्मजौ
1029004a अद्य प्रभृति षड्रात्रं रक्षतं राघवौ युवाम्
1029004c दीक्षां गतो ह्येष मुनिर्मौनित्वं च गमिष्यति
1029005a तौ तु तद्वचनं श्रुत्वा राजपुत्रौ यशस्विनौ
1029005c अनिद्रौ षडहोरात्रं तपोवनमरक्षताम्
1029006a उपासां चक्रतुर्वीरौ यत्तौ परमधन्विनौ
1029006c ररक्षतुर्मुनिवरं विश्वामित्रमरिंदमौ
1029007a अथ काले गते तस्मिन्षष्ठेऽहनि समागते
1029007c सौमित्रमब्रवीद्रामो यत्तो भव समाहितः
1029008a रामस्यैवं ब्रुवाणस्य त्वरितस्य युयुत्सया
1029008c प्रजज्वाल ततो वेदिः सोपाध्यायपुरोहिता
1029009a मन्त्रवच्च यथान्यायं यज्ञोऽसौ संप्रवर्तते
1029009c आकाशे च महाञ्शब्दः प्रादुरासीद्भयानकः
1029010a आवार्य गगनं मेघो यथा प्रावृषि निर्गतः
1029010c तथा मायां विकुर्वाणौ राक्षसावभ्यधावताम्
1029011a मारीचश्च सुबाहुश्च तयोरनुचरास्तथा
1029011c आगम्य भीमसंकाशा रुधिरौघानवासृजन्
1029012a तावापतन्तौ सहसा दृष्ट्वा राजीवलोचनः
1029012c लक्ष्मणं त्वभिसंप्रेक्ष्य रामो वचनमब्रवीत्
1029013a पश्य लक्ष्मण दुर्वृत्तान्राक्षसान्पिशिताशनान्
1029013c मानवास्त्रसमाधूताननिलेन यथाघनान्
1029014a मानवं परमोदारमस्त्रं परमभास्वरम्
1029014c चिक्षेप परमक्रुद्धो मारीचोरसि राघवः
1029015a स तेन परमास्त्रेण मानवेन समाहितः
1029015c संपूर्णं योजनशतं क्षिप्तः सागरसंप्लवे
1029016a विचेतनं विघूर्णन्तं शीतेषुबलपीडितम्
1029016c निरस्तं दृश्य मारीचं रामो लक्ष्मणमब्रवीत्
1029017a पश्य लक्ष्मण शीतेषुं मानवं धर्मसंहितम्
1029017c मोहयित्वा नयत्येनं न च प्राणैर्वियुज्यते
1029018a इमानपि वधिष्यामि निर्घृणान्दुष्टचारिणः
1029018c राक्षसान्पापकर्मस्थान्यज्ञघ्नान्रुधिराशनान्
1029019a विगृह्य सुमहच्चास्त्रमाग्नेयं रघुनन्दनः
1029019c सुबाहुरसि चिक्षेप स विद्धः प्रापतद्भुवि
1029020a शेषान्वायव्यमादाय निजघान महायशाः
1029020c राघवः परमोदारो मुनीनां मुदमावहन्
1029021a स हत्वा राक्षसान्सर्वान्यज्ञघ्नान्रघुनन्दनः
1029021c ऋषिभिः पूजितस्तत्र यथेन्द्रो विजये पुरा
1029022a अथ यज्ञे समाप्ते तु विश्वामित्रो महामुनिः
1029022c निरीतिका दिशो दृष्ट्वा काकुत्स्थमिदमब्रवीत्
1029023a कृतार्थोऽस्मि महाबाहो कृतं गुरुवचस्त्वया
1029023c सिद्धाश्रममिदं सत्यं कृतं राम महायशः
1030001a अथ तां रजनीं तत्र कृतार्थौ रामलक्षणौ
1030001c ऊषतुर्मुदितौ वीरौ प्रहृष्टेनान्तरात्मना
1030002a प्रभातायां तु शर्वर्यां कृतपौर्वाह्णिकक्रियौ
1030002c विश्वामित्रमृषींश्चान्यान्सहितावभिजग्मतुः
1030003a अभिवाद्य मुनिश्रेष्ठं ज्वलन्तमिव पावकम्
1030003c ऊचतुर्मधुरोदारं वाक्यं मधुरभाषिणौ
1030004a इमौ स्वो मुनिशार्दूल किंकरौ समुपस्थितौ
1030004c आज्ञापय यथेष्टं वै शासनं करवाव किम्
1030005a एवमुक्ते ततस्ताभ्यां सर्व एव महर्षयः
1030005c विश्वामित्रं पुरस्कृत्य रामं वचनमब्रुवन्
1030006a मैथिलस्य नरश्रेष्ठ जनकस्य भविष्यति
1030006c यज्ञः परमधर्मिष्ठस्तत्र यास्यामहे वयम्
1030007a त्वं चैव नरशार्दूल सहास्माभिर्गमिष्यसि
1030007c अद्भुतं च धनूरत्नं तत्र त्वं द्रष्टुमर्हसि
1030008a तद्धि पूर्वं नरश्रेष्ठ दत्तं सदसि दैवतैः
1030008c अप्रमेयबलं घोरं मखे परमभास्वरम्
1030009a नास्य देवा न गन्धर्वा नासुरा न च राक्षसाः
1030009c कर्तुमारोपणं शक्ता न कथंचन मानुषाः
1030010a धनुषस्तस्य वीर्यं हि जिज्ञासन्तो महीक्षितः
1030010c न शेकुरारोपयितुं राजपुत्रा महाबलाः
1030011a तद्धनुर्नरशार्दूल मैथिलस्य महात्मनः
1030011c तत्र द्रक्ष्यसि काकुत्स्थ यज्ञं चाद्भुतदर्शनम्
1030012a तद्धि यज्ञफलं तेन मैथिलेनोत्तमं धनुः
1030012c याचितं नरशार्दूल सुनाभं सर्वदैवतैः
1030013a एवमुक्त्वा मुनिवरः प्रस्थानमकरोत्तदा
1030013c सर्षिसंघः सकाकुत्स्थ आमन्त्र्य वनदेवताः
1030014a स्वस्ति वोऽस्तु गमिष्यामि सिद्धः सिद्धाश्रमादहम्
1030014c उत्तरे जाह्नवीतीरे हिमवन्तं शिलोच्चयम्
1030015a प्रदक्षिणं ततः कृत्वा सिद्धाश्रममनुत्तमम्
1030015c उत्तरां दिशमुद्दिश्य प्रस्थातुमुपचक्रमे
1030016a तं व्रजन्तं मुनिवरमन्वगादनुसारिणाम्
1030016c शकटी शतमात्रं तु प्रयाणे ब्रह्मवादिनाम्
1030017a मृगपक्षिगणाश्चैव सिद्धाश्रमनिवासिनः
1030017c अनुजग्मुर्महात्मानं विश्वामित्रं महामुनिम्
1030018a ते गत्वा दूरमध्वानं लम्बमाने दिवाकरे
1030018c वासं चक्रुर्मुनिगणाः शोणाकूले समाहिताः
1030019a तेऽस्तं गते दिनकरे स्नात्वा हुतहुताशनाः
1030019c विश्वामित्रं पुरस्कृत्य निषेदुरमितौजसः
1030020a रामोऽपि सहसौमित्रिर्मुनींस्तानभिपूज्य च
1030020c अग्रतो निषसादाथ विश्वामित्रस्य धीमतः
1030021a अथ रामो महातेजा विश्वामित्रं महामुनिम्
1030021c पप्रच्छ मुनिशार्दूलं कौतूहलसमन्वितः
1030022a भगवन्को न्वयं देशः समृद्धवनशोभितः
1030022c श्रोतुमिच्छामि भद्रं ते वक्तुमर्हसि तत्त्वतः
1030023a चोदितो रामवाक्येन कथयामास सुव्रतः
1030023c तस्य देशस्य निखिलमृषिमध्ये महातपाः
1031001a ब्रह्मयोनिर्महानासीत्कुशो नाम महातपाः
1031001c वैदर्भ्यां जनयामास चतुरः सदृशान्सुतान्
1031001e कुशाम्बं कुशनाभं च आधूर्तरजसं वसुम्
1031002a दीप्तियुक्तान्महोत्साहान्क्षत्रधर्मचिकीर्षया
1031002c तानुवाच कुशः पुत्रान्धर्मिष्ठान्सत्यवादिनः
1031002e क्रियतां पालनं पुत्रा धर्मं प्राप्स्यथ पुष्कलम्
1031003a कुशस्य वचनं श्रुत्वा चत्वारो लोकसंमताः
1031003c निवेशं चक्रिरे सर्वे पुराणां नृवरास्तदा
1031004a कुशाम्बस्तु महातेजाः कौशाम्बीमकरोत्पुरीम्
1031004c कुशनाभस्तु धर्मात्मा परं चक्रे महोदयम्
1031005a आधूर्तरजसो राम धर्मारण्यं महीपतिः
1031005c चक्रे पुरवरं राजा वसुश्चक्रे गिरिव्रजम्
1031006a एषा वसुमती राम वसोस्तस्य महात्मनः
1031006c एते शैलवराः पञ्च प्रकाशन्ते समन्ततः
1031007a सुमागधी नदी रम्या मागधान्विश्रुताययौ
1031007c पञ्चानां शैलमुख्यानां मध्ये मालेव शोभते
1031008a सैषा हि मागधी राम वसोस्तस्य महात्मनः
1031008c पूर्वाभिचरिता राम सुक्षेत्रा सस्यमालिनी
1031009a कुशनाभस्तु राजर्षिः कन्याशतमनुत्तमम्
1031009c जनयामास धर्मात्मा घृताच्यां रघुनन्दन
1031010a तास्तु यौवनशालिन्यो रूपवत्यः स्वलंकृताः
1031010c उद्यानभूमिमागम्य प्रावृषीव शतह्रदाः
1031011a गायन्त्यो नृत्यमानाश्च वादयन्त्यश्च राघव
1031011c आमोदं परमं जग्मुर्वराभरणभूषिताः
1031012a अथ ताश्चारुसर्वाङ्ग्यो रूपेणाप्रतिमा भुवि
1031012c उद्यानभूमिमागम्य तारा इव घनान्तरे
1031013a ताः सर्वगुणसंपन्ना रूपयौवनसंयुताः
1031013c दृष्ट्वा सर्वात्मको वायुरिदं वचनमब्रवीत्
1031014a अहं वः कामये सर्वा भार्या मम भविष्यथ
1031014c मानुषस्त्यज्यतां भावो दीर्घमायुरवाप्स्यथ
1031015a तस्य तद्वचनं श्रुत्वा वायोरक्लिष्टकर्मणः
1031015c अपहास्य ततो वाक्यं कन्याशतमथाब्रवीत्
1031016a अन्तश्चरसि भूतानां सर्वेषां त्वं सुरोत्तम
1031016c प्रभावज्ञाश्च ते सर्वाः किमस्मानवमन्यसे
1031017a कुशनाभसुताः सर्वाः समर्थास्त्वां सुरोत्तम
1031017c स्थानाच्च्यावयितुं देवं रक्षामस्तु तपो वयम्
1031018a मा भूत्स कालो दुर्मेधः पितरं सत्यवादिनम्
1031018c नावमन्यस्व धर्मेण स्वयं वरमुपास्महे
1031019a पिता हि प्रभुरस्माकं दैवतं परमं हि सः
1031019c यस्य नो दास्यति पिता स नो भर्ता भविष्यति
1031020a तासां तद्वचनं श्रुत्वा वायुः परमकोपनः
1031020c प्रविश्य सर्वगात्राणि बभञ्ज भगवान्प्रभुः
1031021a ताः कन्या वायुना भग्ना विविशुर्नृपतेर्गृहम्
1031021c दृष्ट्वा भग्नास्तदा राजा संभ्रान्त इदमब्रवीत्
1031022a किमिदं कथ्यतां पुत्र्यः को धर्ममवमन्यते
1031022c कुब्जाः केन कृताः सर्वा वेष्टन्त्यो नाभिभाषथ
1032001a तस्य तद्वचनं श्रुत्वा कुशनाभस्य धीमतः
1032001c शिरोभिश्चरणौ स्पृष्ट्वा कन्याशतमभाषत
1032002a वायुः सर्वात्मको राजन्प्रधर्षयितुमिच्छति
1032002c अशुभं मार्गमास्थाय न धर्मं प्रत्यवेक्षते
1032003a पितृमत्यः स्म भद्रं ते स्वच्छन्दे न वयं स्थिताः
1032003c पितरं नो वृणीष्व त्वं यदि नो दास्यते तव
1032004a तेन पापानुबन्धेन वचनं न प्रतीच्छता
1032004c एवं ब्रुवन्त्यः सर्वाः स्म वायुना निहता भृषम्
1032005a तासां तद्वचनं श्रुत्वा राजा परमधार्मिकः
1032005c प्रत्युवाच महातेजाः कन्याशतमनुत्तमम्
1032006a क्षान्तं क्षमावतां पुत्र्यः कर्तव्यं सुमहत्कृतम्
1032006c ऐकमत्यमुपागम्य कुलं चावेक्षितं मम
1032007a अलंकारो हि नारीणां क्षमा तु पुरुषस्य वा
1032007c दुष्करं तच्च वः क्षान्तं त्रिदशेषु विशेषतः
1032008a यादृशीर्वः क्षमा पुत्र्यः सर्वासामविशेषतः
1032008c क्षमा दानं क्षमा यज्ञः क्षमा सत्यं च पुत्रिकाः
1032009a क्षमा यशः क्षमा धर्मः क्षमायां विष्ठितं जगत्
1032009c विसृज्य कन्याः काकुत्स्थ राजा त्रिदशविक्रमः
1032010a मन्त्रज्ञो मन्त्रयामास प्रदानं सह मन्त्रिभिः
1032010c देशे काले प्रदानस्य सदृशे प्रतिपादनम्
1032011a एतस्मिन्नेव काले तु चूली नाम महामुनिः
1032011c ऊर्ध्वरेताः शुभाचारो ब्राह्मं तप उपागमत्
1032012a तप्यन्तं तमृषिं तत्र गन्धर्वी पर्युपासते
1032012c सोमदा नाम भद्रं ते ऊर्मिला तनया तदा
1032013a सा च तं प्रणता भूत्वा शुश्रूषणपरायणा
1032013c उवास काले धर्मिष्ठा तस्यास्तुष्टोऽभवद्गुरुः
1032014a स च तां कालयोगेन प्रोवाच रघुनन्दन
1032014c परितुष्टोऽस्मि भद्रं ते किं करोमि तव प्रियम्
1032015a परितुष्टं मुनिं ज्ञात्वा गन्धर्वी मधुरस्वरम्
1032015c उवाच परमप्रीता वाक्यज्ञा वाक्यकोविदम्
1032016a लक्ष्म्या समुदितो ब्राह्म्या ब्रह्मभूतो महातपाः
1032016c ब्राह्मेण तपसा युक्तं पुत्रमिच्छामि धार्मिकम्
1032017a अपतिश्चास्मि भद्रं ते भार्या चास्मि न कस्यचित्
1032017c ब्राह्मेणोपगतायाश्च दातुमर्हसि मे सुतम्
1032018a तस्याः प्रसन्नो ब्रह्मर्षिर्ददौ पुत्रमनुत्तमम्
1032018c ब्रह्मदत्त इति ख्यातं मानसं चूलिनः सुतम्
1032019a स राजा ब्रह्मदत्तस्तु पुरीमध्यवसत्तदा
1032019c काम्पिल्यां परया लक्ष्म्या देवराजो यथा दिवम्
1032020a स बुद्धिं कृतवान्राजा कुशनाभः सुधार्मिकः
1032020c ब्रह्मदत्ताय काकुत्स्थ दातुं कन्याशतं तदा
1032021a तमाहूय महातेजा ब्रह्मदत्तं महीपतिः
1032021c ददौ कन्याशतं राजा सुप्रीतेनान्तरात्मना
1032022a यथाक्रमं ततः पाणिं जग्राह रघुनन्दन
1032022c ब्रह्मदत्तो मही पालस्तासां देवपतिर्यथा
1032023a स्पृष्टमात्रे ततः पाणौ विकुब्जा विगतज्वराः
1032023c युक्ताः परमया लक्ष्म्या बभुः कन्याशतं तदा
1032024a स दृष्ट्वा वायुना मुक्ताः कुशनाभो महीपतिः
1032024c बभूव परमप्रीतो हर्षं लेभे पुनः पुनः
1032025a कृतोद्वाहं तु राजानं ब्रह्मदत्तं महीपतिः
1032025c सदारं प्रेषयामास सोपाध्याय गणं तदा
1032026a सोमदापि सुसंहृष्टा पुत्रस्य सदृशीं क्रियाम्
1032026c यथान्यायं च गन्धर्वी स्नुषास्ताः प्रत्यनन्दत
1033001a कृतोद्वाहे गते तस्मिन्ब्रह्मदत्ते च राघव
1033001c अपुत्रः पुत्रलाभाय पौत्रीमिष्टिमकल्पयत्
1033002a इष्ट्यां तु वर्तमानायां कुशनाभं महीपतिम्
1033002c उवाच परमप्रीतः कुशो ब्रह्मसुतस्तदा
1033003a पुत्रस्ते सदृशः पुत्र भविष्यति सुधार्मिकः
1033003c गाधिं प्राप्स्यसि तेन त्वं कीर्तिं लोके च शाश्वतीम्
1033004a एवमुक्त्वा कुशो राम कुशनाभं महीपतिम्
1033004c जगामाकाशमाविश्य ब्रह्मलोकं सनातनम्
1033005a कस्यचित्त्वथ कालस्य कुशनाभस्य धीमतः
1033005c जज्ञे परमधर्मिष्ठो गाधिरित्येव नामतः
1033006a स पिता मम काकुत्स्थ गाधिः परमधार्मिकः
1033006c कुशवंशप्रसूतोऽस्मि कौशिको रघुनन्दन
1033007a पूर्वजा भगिनी चापि मम राघव सुव्रता
1033007c नाम्ना सत्यवती नाम ऋचीके प्रतिपादिता
1033008a सशरीरा गता स्वर्गं भर्तारमनुवर्तिनी
1033008c कौशिकी परमोदारा सा प्रवृत्ता महानदी
1033009a दिव्या पुण्योदका रम्या हिमवन्तमुपाश्रिता
1033009c लोकस्य हितकामार्थं प्रवृत्ता भगिनी मम
1033010a ततोऽहं हिमवत्पार्श्वे वसामि नियतः सुखम्
1033010c भगिन्याः स्नेहसंयुक्तः कौशिक्या रघुनन्दन
1033011a सा तु सत्यवती पुण्या सत्ये धर्मे प्रतिष्ठिता
1033011c पतिव्रता महाभागा कौशिकी सरितां वरा
1033012a अहं हि नियमाद्राम हित्वा तां समुपागतः
1033012c सिद्धाश्रममनुप्राप्य सिद्धोऽस्मि तव तेजसा
1033013a एषा राम ममोत्पत्तिः स्वस्य वंशस्य कीर्तिता
1033013c देशस्य च महाबाहो यन्मां त्वं परिपृच्छसि
1033014a गतोऽर्धरात्रः काकुत्स्थ कथाः कथयतो मम
1033014c निद्रामभ्येहि भद्रं ते मा भूद्विघ्नोऽध्वनीह नः
1033015a निष्पन्दास्तरवः सर्वे निलीना मृगपक्षिणः
1033015c नैशेन तमसा व्याप्ता दिशश्च रघुनन्दन
1033016a शनैर्वियुज्यते संध्या नभो नेत्रैरिवावृतम्
1033016c नक्षत्रतारागहनं ज्योतिर्भिरवभासते
1033017a उत्तिष्ठति च शीतांशुः शशी लोकतमोनुदः
1033017c ह्लादयन्प्राणिनां लोके मनांसि प्रभया विभो
1033018a नैशानि सर्वभूतानि प्रचरन्ति ततस्ततः
1033018c यक्षराक्षससंघाश्च रौद्राश्च पिशिताशनाः
1033019a एवमुक्त्वा महातेजा विरराम महामुनिः
1033019c साधु साध्विति तं सर्वे मुनयो ह्यभ्यपूजयन्
1033020a रामोऽपि सह सौमित्रिः किंचिदागतविस्मयः
1033020c प्रशस्य मुनिशार्दूलं निद्रां समुपसेवते
1034001a उपास्य रात्रिशेषं तु शोणाकूले महर्षिभिः
1034001c निशायां सुप्रभातायां विश्वामित्रोऽभ्यभाषत
1034002a सुप्रभाता निशा राम पूर्वा संध्या प्रवर्तते
1034002c उत्तिष्ठोत्तिष्ठ भद्रं ते गमनायाभिरोचय
1034003a तच्छ्रुत्वा वचनं तस्य कृत्वा पौर्वाह्णिकीं क्रियाम्
1034003c गमनं रोचयामास वाक्यं चेदमुवाच ह
1034004a अयं शोणः शुभजलो गाधः पुलिनमण्डितः
1034004c कतरेण पथा ब्रह्मन्संतरिष्यामहे वयम्
1034005a एवमुक्तस्तु रामेण विश्वामित्रोऽब्रवीदिदम्
1034005c एष पन्था मयोद्दिष्टो येन यान्ति महर्षयः
1034006a ते गत्वा दूरमध्वानं गतेऽर्धदिवसे तदा
1034006c जाह्नवीं सरितां श्रेष्ठां ददृशुर्मुनिसेविताम्
1034007a तां दृष्ट्वा पुण्यसलिलां हंससारससेविताम्
1034007c बभूवुर्मुदिताः सर्वे मुनयः सहराघवाः
1034007e तस्यास्तीरे ततश्चक्रुस्ते आवासपरिग्रहम्
1034008a ततः स्नात्वा यथान्यायं संतर्प्य पितृदेवताः
1034008c हुत्वा चैवाग्निहोत्राणि प्राश्य चामृतवद्धविः
1034009a विविशुर्जाह्नवीतीरे शुचौ मुदितमानसाः
1034009c विश्वामित्रं महात्मानं परिवार्य समन्ततः
1034010a संप्रहृष्टमना रामो विश्वामित्रमथाब्रवीत्
1034010c भगवञ्श्रोतुमिच्छामि गङ्गां त्रिपथगां नदीम्
1034010e त्रैलोक्यं कथमाक्रम्य गता नदनदीपतिम्
1034011a चोदितो राम वाक्येन विश्वामित्रो महामुनिः
1034011c वृद्धिं जन्म च गङ्गाया वक्तुमेवोपचक्रमे
1034012a शैलेन्द्रो हिमवान्नाम धातूनामाकरो महान्
1034012c तस्य कन्या द्वयं राम रूपेणाप्रतिमं भुवि
1034013a या मेरुदुहिता राम तयोर्माता सुमध्यमा
1034013c नाम्ना मेना मनोज्ञा वै पत्नी हिमवतः प्रिया
1034014a तस्यां गङ्गेयमभवज्ज्येष्ठा हिमवतः सुता
1034014c उमा नाम द्वितीयाभूत्कन्या तस्यैव राघव
1034015a अथ ज्येष्ठां सुराः सर्वे देवतार्थचिकीर्षया
1034015c शैलेन्द्रं वरयामासुर्गङ्गां त्रिपथगां नदीम्
1034016a ददौ धर्मेण हिमवांस्तनयां लोकपावनीम्
1034016c स्वच्छन्दपथगां गङ्गां त्रैलोक्यहितकाम्यया
1034017a प्रतिगृह्य त्रिलोकार्थं त्रिलोकहितकारिणः
1034017c गङ्गामादाय तेऽगच्छन्कृतार्थेनान्तरात्मना
1034018a या चान्या शैलदुहिता कन्यासीद्रघुनन्दन
1034018c उग्रं सा व्रतमास्थाय तपस्तेपे तपोधना
1034019a उग्रेण तपसा युक्तां ददौ शैलवरः सुताम्
1034019c रुद्रायाप्रतिरूपाय उमां लोकनमस्कृताम्
1034020a एते ते शैल राजस्य सुते लोकनमस्कृते
1034020c गङ्गा च सरितां श्रेष्ठा उमा देवी च राघव
1034021a एतत्ते धर्ममाख्यातं यथा त्रिपथगा नदी
1034021c खं गता प्रथमं तात गतिं गतिमतां वर
1035001a उक्त वाक्ये मुनौ तस्मिन्नुभौ राघवलक्ष्मणौ
1035001c प्रतिनन्द्य कथां वीरावूचतुर्मुनिपुंगवम्
1035002a धर्मयुक्तमिदं ब्रह्मन्कथितं परमं त्वया
1035002c दुहितुः शैलराजस्य ज्येष्ठाय वक्तुमर्हसि
1035003a विस्तरं विस्तरज्ञोऽसि दिव्यमानुषसंभवम्
1035003c त्रीन्पथो हेतुना केन पावयेल्लोकपावनी
1035004a कथं गङ्गां त्रिपथगा विश्रुता सरिदुत्तमा
1035004c त्रिषु लोकेषु धर्मज्ञ कर्मभिः कैः समन्विता
1035005a तथा ब्रुवति काकुत्स्थे विश्वामित्रस्तपोधनः
1035005c निखिलेन कथां सर्वामृषिमध्ये न्यवेदयत्
1035006a पुरा राम कृतोद्वाहः शितिकण्ठो महातपाः
1035006c दृष्ट्वा च स्पृहया देवीं मैथुनायोपचक्रमे
1035007a शितिकण्ठस्य देवस्य दिव्यं वर्षशतं गतम्
1035007c न चापि तनयो राम तस्यामासीत्परंतप
1035008a ततो देवाः समुद्विग्नाः पितामहपुरोगमाः
1035008c यदिहोत्पद्यते भूतं कस्तत्प्रतिसहिष्यते
1035009a अभिगम्य सुराः सर्वे प्रणिपत्येदमब्रुवन्
1035009c देवदेव महादेव लोकस्यास्य हिते रत
1035009e सुराणां प्रणिपातेन प्रसादं कर्तुमर्हसि
1035010a न लोका धारयिष्यन्ति तव तेजः सुरोत्तम
1035010c ब्राह्मेण तपसा युक्तो देव्या सह तपश्चर
1035011a त्रैलोक्यहितकामार्थं तेजस्तेजसि धारय
1035011c रक्ष सर्वानिमाँल्लोकान्नालोकं कर्तुमर्हसि
1035012a देवतानां वचः श्रुत्वा सर्वलोकमहेश्वरः
1035012c बाढमित्यब्रवीत्सर्वान्पुनश्चेदमुवाच ह
1035013a धारयिष्याम्यहं तेजस्तेजस्येव सहोमया
1035013c त्रिदशाः पृथिवी चैव निर्वाणमधिगच्छतु
1035014a यदिदं क्षुभितं स्थानान्मम तेजो ह्यनुत्तमम्
1035014c धारयिष्यति कस्तन्मे ब्रुवन्तु सुरसत्तमाः
1035015a एवमुक्तास्ततो देवाः प्रत्यूचुर्वृषभध्वजम्
1035015c यत्तेजः क्षुभितं ह्येतत्तद्धरा धारयिष्यति
1035016a एवमुक्तः सुरपतिः प्रमुमोच महीतले
1035016c तेजसा पृथिवी येन व्याप्ता सगिरिकानना
1035017a ततो देवाः पुनरिदमूचुश्चाथ हुताशनम्
1035017c प्रविश त्वं महातेजो रौद्रं वायुसमन्वितः
1035018a तदग्निना पुनर्व्याप्तं संजातः श्वेतपर्वतः
1035018c दिव्यं शरवणं चैव पावकादित्यसंनिभम्
1035018e यत्र जातो महातेजाः कार्तिकेयोऽग्निसंभवः
1035019a अथोमां च शिवं चैव देवाः सर्षि गणास्तदा
1035019c पूजयामासुरत्यर्थं सुप्रीतमनसस्ततः
1035020a अथ शैल सुता राम त्रिदशानिदमब्रवीत्
1035020c समन्युरशपत्सर्वान्क्रोधसंरक्तलोचना
1035021a यस्मान्निवारिता चैव संगता पुत्रकाम्यया
1035021c अपत्यं स्वेषु दारेषु नोत्पादयितुमर्हथ
1035021e अद्य प्रभृति युष्माकमप्रजाः सन्तु पत्नयः
1035022a एवमुक्त्वा सुरान्सर्वाञ्शशाप पृथिवीमपि
1035022c अवने नैकरूपा त्वं बहुभार्या भविष्यसि
1035023a न च पुत्रकृतां प्रीतिं मत्क्रोधकलुषी कृता
1035023c प्राप्स्यसि त्वं सुदुर्मेधे मम पुत्रमनिच्छती
1035024a तान्सर्वान्व्रीडितान्दृष्ट्वा सुरान्सुरपतिस्तदा
1035024c गमनायोपचक्राम दिशं वरुणपालिताम्
1035025a स गत्वा तप आतिष्ठत्पार्श्वे तस्योत्तरे गिरेः
1035025c हिमवत्प्रभवे शृङ्गे सह देव्या महेश्वरः
1035026a एष ते विस्तरो राम शैलपुत्र्या निवेदितः
1035026c गङ्गायाः प्रभवं चैव शृणु मे सहलक्ष्मणः
1036001a तप्यमाने तपो देवे देवाः सर्षिगणाः पुरा
1036001c सेनापतिमभीप्सन्तः पितामहमुपागमन्
1036002a ततोऽब्रुवन्सुराः सर्वे भगवन्तं पितामहम्
1036002c प्रणिपत्य शुभं वाक्यं सेन्द्राः साग्निपुरोगमाः
1036003a यो नः सेनापतिर्देव दत्तो भगवता पुरा
1036003c स तपः परमास्थाय तप्यते स्म सहोमया
1036004a यदत्रानन्तरं कार्यं लोकानां हितकाम्यया
1036004c संविधत्स्व विधानज्ञ त्वं हि नः परमा गतिः
1036005a देवतानां वचः श्रुत्वा सर्वलोकपितामहः
1036005c सान्त्वयन्मधुरैर्वाक्यैस्त्रिदशानिदमब्रवीत्
1036006a शैलपुत्र्या यदुक्तं तन्न प्रजास्यथ पत्निषु
1036006c तस्या वचनमक्लिष्टं सत्यमेव न संशयः
1036007a इयमाकाशगा गङ्गा यस्यां पुत्रं हुताशनः
1036007c जनयिष्यति देवानां सेनापतिमरिंदमम्
1036008a ज्येष्ठा शैलेन्द्रदुहिता मानयिष्यति तं सुतम्
1036008c उमायास्तद्बहुमतं भविष्यति न संशयः
1036009a तच्छ्रुत्वा वचनं तस्य कृतार्था रघुनन्दन
1036009c प्रणिपत्य सुराः सर्वे पितामहमपूजयन्
1036010a ते गत्वा पर्वतं राम कैलासं धातुमण्डितम्
1036010c अग्निं नियोजयामासुः पुत्रार्थं सर्वदेवताः
1036011a देवकार्यमिदं देव समाधत्स्व हुताशन
1036011c शैलपुत्र्यां महातेजो गङ्गायां तेज उत्सृज
1036012a देवतानां प्रतिज्ञाय गङ्गामभ्येत्य पावकः
1036012c गर्भं धारय वै देवि देवतानामिदं प्रियम्
1036013a इत्येतद्वचनं श्रुत्वा दिव्यं रूपमधारयत्
1036013c स तस्या महिमां दृष्ट्वा समन्तादवकीर्यत
1036014a समन्ततस्तदा देवीमभ्यषिञ्चत पावकः
1036014c सर्वस्रोतांसि पूर्णानि गङ्गाया रघुनन्दन
1036015a तमुवाच ततो गङ्गा सर्वदेवपुरोहितम्
1036015c अशक्ता धारणे देव तव तेजः समुद्धतम्
1036015e दह्यमानाग्निना तेन संप्रव्यथितचेतना
1036016a अथाब्रवीदिदं गङ्गां सर्वदेवहुताशनः
1036016c इह हैमवते पादे गर्भोऽयं संनिवेश्यताम्
1036017a श्रुत्वा त्वग्निवचो गङ्गा तं गर्भमतिभास्वरम्
1036017c उत्ससर्ज महातेजाः स्रोतोभ्यो हि तदानघ
1036018a यदस्या निर्गतं तस्मात्तप्तजाम्बूनदप्रभम्
1036018c काञ्चनं धरणीं प्राप्तं हिरण्यममलं शुभम्
1036019a ताम्रं कार्ष्णायसं चैव तैक्ष्ण्यादेवाभिजायत
1036019c मलं तस्याभवत्तत्र त्रपुसीसकमेव च
1036020a तदेतद्धरणीं प्राप्य नानाधातुरवर्धत
1036021a निक्षिप्तमात्रे गर्भे तु तेजोभिरभिरञ्जितम्
1036021c सर्वं पर्वतसंनद्धं सौवर्णमभवद्वनम्
1036022a जातरूपमिति ख्यातं तदा प्रभृति राघव
1036022c सुवर्णं पुरुषव्याघ्र हुताशनसमप्रभम्
1036023a तं कुमारं ततो जातं सेन्द्राः सहमरुद्गणाः
1036023c क्षीरसंभावनार्थाय कृत्तिकाः समयोजयन्
1036024a ताः क्षीरं जातमात्रस्य कृत्वा समयमुत्तमम्
1036024c ददुः पुत्रोऽयमस्माकं सर्वासामिति निश्चिताः
1036025a ततस्तु देवताः सर्वाः कार्तिकेय इति ब्रुवन्
1036025c पुत्रस्त्रैलोक्य विख्यातो भविष्यति न संशयः
1036026a तेषां तद्वचनं श्रुत्वा स्कन्नं गर्भपरिस्रवे
1036026c स्नापयन्परया लक्ष्म्या दीप्यमानमिवानलम्
1036027a स्कन्द इत्यब्रुवन्देवाः स्कन्नं गर्भपरिस्रवात्
1036027c कार्तिकेयं महाभागं काकुत्स्थज्वलनोपमम्
1036028a प्रादुर्भूतं ततः क्षीरं कृत्तिकानामनुत्तमम्
1036028c षण्णां षडाननो भूत्वा जग्राह स्तनजं पयः
1036029a गृहीत्वा क्षीरमेकाह्ना सुकुमार वपुस्तदा
1036029c अजयत्स्वेन वीर्येण दैत्यसैन्यगणान्विभुः
1036030a सुरसेनागणपतिं ततस्तममलद्युतिम्
1036030c अभ्यषिञ्चन्सुरगणाः समेत्याग्निपुरोगमाः
1036031a एष ते राम गङ्गाया विस्तरोऽभिहितो मया
1036031c कुमारसंभवश्चैव धन्यः पुण्यस्तथैव च
1037001a तां कथां कौशिको रामे निवेद्य मधुराक्षरम्
1037001c पुनरेवापरं वाक्यं काकुत्स्थमिदमब्रवीत्
1037002a अयोध्याधिपतिः शूरः पूर्वमासीन्नराधिपः
1037002c सगरो नाम धर्मात्मा प्रजाकामः स चाप्रजः
1037003a वैदर्भदुहिता राम केशिनी नाम नामतः
1037003c ज्येष्ठा सगरपत्नी सा धर्मिष्ठा सत्यवादिनी
1037004a अरिष्टनेमिदुहिता रूपेणाप्रतिमा भुवि
1037004c द्वितीया सगरस्यासीत्पत्नी सुमतिसंज्ञिता
1037005a ताभ्यां सह तदा राजा पत्नीभ्यां तप्तवांस्तपः
1037005c हिमवन्तं समासाद्य भृगुप्रस्रवणे गिरौ
1037006a अथ वर्ष शते पूर्णे तपसाराधितो मुनिः
1037006c सगराय वरं प्रादाद्भृगुः सत्यवतां वरः
1037007a अपत्यलाभः सुमहान्भविष्यति तवानघ
1037007c कीर्तिं चाप्रतिमां लोके प्राप्स्यसे पुरुषर्षभ
1037008a एका जनयिता तात पुत्रं वंशकरं तव
1037008c षष्टिं पुत्रसहस्राणि अपरा जनयिष्यति
1037009a भाषमाणं नरव्याघ्रं राजपत्न्यौ प्रसाद्य तम्
1037009c ऊचतुः परमप्रीते कृताञ्जलिपुटे तदा
1037010a एकः कस्याः सुतो ब्रह्मन्का बहूञ्जनयिष्यति
1037010c श्रोतुमिच्छावहे ब्रह्मन्सत्यमस्तु वचस्तव
1037011a तयोस्तद्वचनं श्रुत्वा भृगुः परम धार्मिकः
1037011c उवाच परमां वाणीं स्वच्छन्दोऽत्र विधीयताम्
1037012a एको वंशकरो वास्तु बहवो वा महाबलाः
1037012c कीर्तिमन्तो महोत्साहाः का वा कं वरमिच्छति
1037013a मुनेस्तु वचनं श्रुत्वा केशिनी रघुनन्दन
1037013c पुत्रं वंशकरं राम जग्राह नृपसंनिधौ
1037014a षष्टिं पुत्रसहस्राणि सुपर्णभगिनी तदा
1037014c महोत्साहान्कीर्तिमतो जग्राह सुमतिः सुतान्
1037015a प्रदक्षिणमृषिं कृत्वा शिरसाभिप्रणम्य च
1037015c जगाम स्वपुरं राजा सभार्या रघुनन्दन
1037016a अथ काले गते तस्मिञ्ज्येष्ठा पुत्रं व्यजायत
1037016c असमञ्ज इति ख्यातं केशिनी सगरात्मजम्
1037017a सुमतिस्तु नरव्याघ्र गर्भतुम्बं व्यजायत
1037017c षष्टिः पुत्रसहस्राणि तुम्बभेदाद्विनिःसृताः
1037018a घृतपूर्णेषु कुम्भेषु धात्र्यस्तान्समवर्धयन्
1037018c कालेन महता सर्वे यौवनं प्रतिपेदिरे
1037019a अथ दीर्घेण कालेन रूपयौवनशालिनः
1037019c षष्टिः पुत्रसहस्राणि सगरस्याभवंस्तदा
1037020a स च ज्येष्ठो नरश्रेष्ठ सगरस्यात्मसंभवः
1037020c बालान्गृहीत्वा तु जले सरय्वा रघुनन्दन
1037020e प्रक्षिप्य प्रहसन्नित्यं मज्जतस्तान्निरीक्ष्य वै
1037021a पौराणामहिते युक्तः पित्रा निर्वासितः पुरात्
1037022a तस्य पुत्रोंऽशुमान्नाम असमञ्जस्य वीर्यवान्
1037022c संमतः सर्वलोकस्य सर्वस्यापि प्रियंवदः
1037023a ततः कालेन महता मतिः समभिजायत
1037023c सगरस्य नरश्रेष्ठ यजेयमिति निश्चिता
1037024a स कृत्वा निश्चयं राजा सोपाध्यायगणस्तदा
1037024c यज्ञकर्मणि वेदज्ञो यष्टुं समुपचक्रमे
1038001a विश्वामित्रवचः श्रुत्वा कथान्ते रघुनन्दन
1038001c उवाच परमप्रीतो मुनिं दीप्तमिवानलम्
1038002a श्रोतुमिछामि भद्रं ते विस्तरेण कथामिमाम्
1038002c पूर्वको मे कथं ब्रह्मन्यज्ञं वै समुपाहरत्
1038003a विश्वामित्रस्तु काकुत्स्थमुवाच प्रहसन्निव
1038003c श्रूयतां विस्तरो राम सगरस्य महात्मनः
1038004a शंकरश्वशुरो नाम हिमवानचलोत्तमः
1038004c विन्ध्यपर्वतमासाद्य निरीक्षेते परस्परम्
1038005a तयोर्मध्ये प्रवृत्तोऽभूद्यज्ञः स पुरुषोत्तम
1038005c स हि देशो नरव्याघ्र प्रशस्तो यज्ञकर्मणि
1038006a तस्याश्वचर्यां काकुत्स्थ दृढधन्वा महारथः
1038006c अंशुमानकरोत्तात सगरस्य मते स्थितः
1038007a तस्य पर्वणि तं यज्ञं यजमानस्य वासवः
1038007c राक्षसीं तनुमास्थाय यज्ञियाश्वमपाहरत्
1038008a ह्रियमाणे तु काकुत्स्थ तस्मिन्नश्वे महात्मनः
1038008c उपाध्याय गणाः सर्वे यजमानमथाब्रुवन्
1038009a अयं पर्वणि वेगेन यज्ञियाश्वोऽपनीयते
1038009c हर्तारं जहि काकुत्स्थ हयश्चैवोपनीयताम्
1038010a यज्ञच्छिद्रं भवत्येतत्सर्वेषामशिवाय नः
1038010c तत्तथा क्रियतां राजन्यथाछिद्रः क्रतुर्भवेत्
1038011a उपाध्याय वचः श्रुत्वा तस्मिन्सदसि पार्थिवः
1038011c षष्टिं पुत्रसहस्राणि वाक्यमेतदुवाच ह
1038012a गतिं पुत्रा न पश्यामि रक्षसां पुरुषर्षभाः
1038012c मन्त्रपूतैर्महाभागैरास्थितो हि महाक्रतुः
1038013a तद्गच्छत विचिन्वध्वं पुत्रका भद्रमस्तु वः
1038013c समुद्रमालिनीं सर्वां पृथिवीमनुगच्छत
1038014a एकैकं योजनं पुत्रा विस्तारमभिगच्छत
1038015a यावत्तुरगसंदर्शस्तावत्खनत मेदिनीम्
1038015c तमेव हयहर्तारं मार्गमाणा ममाज्ञया
1038016a दीक्षितः पौत्रसहितः सोपाध्यायगणो ह्यहम्
1038016c इह स्थास्यामि भद्रं वो यावत्तुरगदर्शनम्
1038017a इत्युक्त्वा हृष्टमनसो राजपुत्रा महाबलाः
1038017c जग्मुर्महीतलं राम पितुर्वचनयन्त्रिताः
1038018a योजनायामविस्तारमेकैको धरणीतलम्
1038018c बिभिदुः पुरुषव्याघ्र वज्रस्पर्शसमैर्भुजैः
1038019a शूलैरशनिकल्पैश्च हलैश्चापि सुदारुणैः
1038019c भिद्यमाना वसुमती ननाद रघुनन्दन
1038020a नागानां वध्यमानानामसुराणां च राघव
1038020c राक्षसानां च दुर्धर्षः सत्त्वानां निनदोऽभवत्
1038021a योजनानां सहस्राणि षष्टिं तु रघुनन्दन
1038021c बिभिदुर्धरणीं वीरा रसातलमनुत्तमम्
1038022a एवं पर्वतसंबाधं जम्बूद्वीपं नृपात्मजाः
1038022c खनन्तो नृपशार्दूल सर्वतः परिचक्रमुः
1038023a ततो देवाः सगन्धर्वाः सासुराः सहपन्नगाः
1038023c संभ्रान्तमनसः सर्वे पितामहमुपागमन्
1038024a ते प्रसाद्य महात्मानं विषण्णवदनास्तदा
1038024c ऊचुः परमसंत्रस्ताः पितामहमिदं वचः
1038025a भगवन्पृथिवी सर्वा खन्यते सगरात्मजैः
1038025c बहवश्च महात्मानो वध्यन्ते जलचारिणः
1038026a अयं यज्ञहनोऽस्माकमनेनाश्वोऽपनीयते
1038026c इति ते सर्वभूतानि निघ्नन्ति सगरात्मजः
1039001a देवतानां वचः श्रुत्वा भगवान्वै पितामहः
1039001c प्रत्युवाच सुसंत्रस्तान्कृतान्तबलमोहितान्
1039002a यस्येयं वसुधा कृत्स्ना वासुदेवस्य धीमतः
1039002c कापिलं रूपमास्थाय धारयत्यनिशं धराम्
1039003a पृथिव्याश्चापि निर्भेदो दृष्ट एव सनातनः
1039003c सगरस्य च पुत्राणां विनाशोऽदीर्घजीविनाम्
1039004a पितामहवचः श्रुत्वा त्रयस्त्रिंशदरिंदमः
1039004c देवाः परमसंहृष्टाः पुनर्जग्मुर्यथागतम्
1039005a सगरस्य च पुत्राणां प्रादुरासीन्महात्मनाम्
1039005c पृथिव्यां भिद्यमानायां निर्घातसमनिस्वनः
1039006a ततो भित्त्वा महीं सर्वां कृत्वा चापि प्रदक्षिणम्
1039006c सहिताः सगराः सर्वे पितरं वाक्यमब्रुवन्
1039007a परिक्रान्ता मही सर्वा सत्त्ववन्तश्च सूदिताः
1039007c देवदानवरक्षांसि पिशाचोरगकिंनराः
1039008a न च पश्यामहेऽश्वं तमश्वहर्तारमेव च
1039008c किं करिष्याम भद्रं ते बुद्धिरत्र विचार्यताम्
1039009a तेषां तद्वचनं श्रुत्वा पुत्राणां राजसत्तमः
1039009c समन्युरब्रवीद्वाक्यं सगरो रघुनन्दन
1039010a भूयः खनत भद्रं वो निर्भिद्य वसुधातलम्
1039010c अश्वहर्तारमासाद्य कृतार्थाश्च निवर्तथ
1039011a पितुर्वचनमास्थाय सगरस्य महात्मनः
1039011c षष्टिः पुत्रसहस्राणि रसातलमभिद्रवन्
1039012a खन्यमाने ततस्तस्मिन्ददृशुः पर्वतोपमम्
1039012c दिशागजं विरूपाक्षं धारयन्तं महीतलम्
1039013a सपर्वतवनां कृत्स्नां पृथिवीं रघुनन्दन
1039013c शिरसा धारयामास विरूपाक्षो महागजः
1039014a यदा पर्वणि काकुत्स्थ विश्रमार्थं महागजः
1039014c खेदाच्चालयते शीर्षं भूमिकम्पस्तधा भवेत्
1039015a तं ते प्रदक्षिणं कृत्वा दिशापालं महागजम्
1039015c मानयन्तो हि ते राम जग्मुर्भित्त्वा रसातलम्
1039016a ततः पूर्वां दिशं भित्त्वा दक्षिणां बिभिदुः पुनः
1039016c दक्षिणस्यामपि दिशि ददृशुस्ते महागजम्
1039017a महापद्मं महात्मानं सुमहापर्वतोपमम्
1039017c शिरसा धारयन्तं ते विस्मयं जग्मुरुत्तमम्
1039018a ततः प्रदक्षिणं कृत्वा सगरस्य महात्मनः
1039018c षष्टिः पुत्रसहस्राणि पश्चिमां बिभिदुर्दिशम्
1039019a पश्चिमायामपि दिशि महान्तमचलोपमम्
1039019c दिशागजं सौमनसं ददृशुस्ते महाबलाः
1039020a तं ते प्रदक्षिणं कृत्वा पृष्ट्वा चापि निरामयम्
1039020c खनन्तः समुपक्रान्ता दिशं सोमवतीं तदा
1039021a उत्तरस्यां रघुश्रेष्ठ ददृशुर्हिमपाण्डुरम्
1039021c भद्रं भद्रेण वपुषा धारयन्तं महीमिमाम्
1039022a समालभ्य ततः सर्वे कृत्वा चैनं प्रदक्षिणम्
1039022c षष्टिः पुत्रसहस्राणि बिभिदुर्वसुधातलम्
1039023a ततः प्रागुत्तरां गत्वा सागराः प्रथितां दिशम्
1039023c रोषादभ्यखनन्सर्वे पृथिवीं सगरात्मजाः
1039024a ददृशुः कपिलं तत्र वासुदेवं सनातनम्
1039024c हयं च तस्य देवस्य चरन्तमविदूरतः
1039025a ते तं यज्ञहनं ज्ञात्वा क्रोधपर्याकुलेक्षणाः
1039025c अभ्यधावन्त संक्रुद्धास्तिष्ठ तिष्ठेति चाब्रुवन्
1039026a अस्माकं त्वं हि तुरगं यज्ञियं हृतवानसि
1039026c दुर्मेधस्त्वं हि संप्राप्तान्विद्धि नः सगरात्मजान्
1039027a श्रुत्वा तद्वचनं तेषां कपिलो रघुनन्दन
1039027c रोषेण महताविष्टो हुंकारमकरोत्तदा
1039028a ततस्तेनाप्रमेयेन कपिलेन महात्मना
1039028c भस्मराशीकृताः सर्वे काकुत्स्थ सगरात्मजाः
1040001a पुत्रांश्चिरगताञ्ज्ञात्वा सगरो रघुनन्दन
1040001c नप्तारमब्रवीद्राजा दीप्यमानं स्वतेजसा
1040002a शूरश्च कृतविद्यश्च पूर्वैस्तुल्योऽसि तेजसा
1040002c पितॄणां गतिमन्विच्छ येन चाश्वोऽपहारितः
1040003a अन्तर्भौमानि सत्त्वानि वीर्यवन्ति महान्ति च
1040003c तेषां त्वं प्रतिघातार्थं सासिं गृह्णीष्व कार्मुकम्
1040004a अभिवाद्याभिवाद्यांस्त्वं हत्वा विघ्नकरानपि
1040004c सिद्धार्थः संनिवर्तस्व मम यज्ञस्य पारगः
1040005a एवमुक्तोंऽशुमान्सम्यक्सगरेण महात्मना
1040005c धनुरादाय खड्गं च जगाम लघुविक्रमः
1040006a स खातं पितृभिर्मार्गमन्तर्भौमं महात्मभिः
1040006c प्रापद्यत नरश्रेष्ठ तेन राज्ञाभिचोदितः
1040007a दैत्यदानवरक्षोभिः पिशाचपतगोरगैः
1040007c पूज्यमानं महातेजा दिशागजमपश्यत
1040008a स तं प्रदक्षिणं कृत्वा पृष्ट्वा चैव निरामयम्
1040008c पितॄन्स परिपप्रच्छ वाजिहर्तारमेव च
1040009a दिशागजस्तु तच्छ्रुत्वा प्रीत्याहांशुमतो वचः
1040009c आसमञ्जकृतार्थस्त्वं सहाश्वः शीघ्रमेष्यसि
1040010a तस्य तद्वचनं श्रुत्वा सर्वानेव दिशागजान्
1040010c यथाक्रमं यथान्यायं प्रष्टुं समुपचक्रमे
1040011a तैश्च सर्वैर्दिशापालैर्वाक्यज्ञैर्वाक्यकोविदैः
1040011c पूजितः सहयश्चैव गन्तासीत्यभिचोदितः
1040012a तेषां तद्वचनं श्रुत्वा जगाम लघुविक्रमः
1040012c भस्मराशीकृता यत्र पितरस्तस्य सागराः
1040013a स दुःखवशमापन्नस्त्वसमञ्जसुतस्तदा
1040013c चुक्रोश परमार्तस्तु वधात्तेषां सुदुःखितः
1040014a यज्ञियं च हयं तत्र चरन्तमविदूरतः
1040014c ददर्श पुरुषव्याघ्रो दुःखशोकसमन्वितः
1040015a ददर्श पुरुषव्याघ्रो कर्तुकामो जलक्रियाम्
1040015c सलिलार्थी महातेजा न चापश्यज्जलाशयम्
1040016a विसार्य निपुणां दृष्टिं ततोऽपश्यत्खगाधिपम्
1040016c पितॄणां मातुलं राम सुपर्णमनिलोपमम्
1040017a स चैनमब्रवीद्वाक्यं वैनतेयो महाबलः
1040017c मा शुचः पुरुषव्याघ्र वधोऽयं लोकसंमतः
1040018a कपिलेनाप्रमेयेन दग्धा हीमे महाबलाः
1040018c सलिलं नार्हसि प्राज्ञ दातुमेषां हि लौकिकम्
1040019a गङ्गा हिमवतो ज्येष्ठा दुहिता पुरुषर्षभ
1040019c भस्मराशीकृतानेतान्पावयेल्लोकपावनी
1040020a तया क्लिन्नमिदं भस्म गङ्गया लोककान्तया
1040020c षष्टिं पुत्रसहस्राणि स्वर्गलोकं नयिष्यति
1040021a गच्छ चाश्वं महाभाग संगृह्य पुरुषर्षभ
1040021c यज्ञं पैतामहं वीर निर्वर्तयितुमर्हसि
1040022a सुपर्णवचनं श्रुत्वा सोंऽशुमानतिवीर्यवान्
1040022c त्वरितं हयमादाय पुनरायान्महायशाः
1040023a ततो राजानमासाद्य दीक्षितं रघुनन्दन
1040023c न्यवेदयद्यथावृत्तं सुपर्णवचनं तथा
1040024a तच्छ्रुत्वा घोरसंकाशं वाक्यमंशुमतो नृपः
1040024c यज्ञं निर्वर्तयामास यथाकल्पं यथाविधि
1040025a स्वपुरं चागमच्छ्रीमानिष्टयज्ञो महीपतिः
1040025c गङ्गायाश्चागमे राजा निश्चयं नाध्यगच्छत
1040026a अगत्वा निश्चयं राजा कालेन महता महान्
1040026c त्रिंशद्वर्षसहस्राणि राज्यं कृत्वा दिवं गतः
1041001a कालधर्मं गते राम सगरे प्रकृतीजनाः
1041001c राजानं रोचयामासुरंशुमन्तं सुधार्मिकम्
1041002a स राजा सुमहानासीदंशुमान्रघुनन्दन
1041002c तस्य पुत्रो महानासीद्दिलीप इति विश्रुतः
1041003a तस्मिन्राज्यं समावेश्य दिलीपे रघुनन्दन
1041003c हिमवच्छिखरे रम्ये तपस्तेपे सुदारुणम्
1041004a द्वात्रिंशच्च सहस्राणि वर्षाणि सुमहायशाः
1041004c तपोवनगतो राजा स्वर्गं लेभे तपोधनः
1041005a दिलीपस्तु महातेजाः श्रुत्वा पैतामहं वधम्
1041005c दुःखोपहतया बुद्ध्या निश्चयं नाध्यगच्छत
1041006a कथं गङ्गावतरणं कथं तेषां जलक्रिया
1041006c तारयेयं कथं चैतानिति चिन्ता परोऽभवत्
1041007a तस्य चिन्तयतो नित्यं धर्मेण विदितात्मनः
1041007c पुत्रो भगीरथो नाम जज्ञे परमधार्मिकः
1041008a दिलीपस्तु महातेजा यज्ञैर्बहुभिरिष्टवान्
1041008c त्रिंशद्वर्षसहस्राणि राजा राज्यमकारयत्
1041009a अगत्वा निश्चयं राजा तेषामुद्धरणं प्रति
1041009c व्याधिना नरशार्दूल कालधर्ममुपेयिवान्
1041010a इन्द्रलोकं गतो राजा स्वार्जितेनैव कर्मणा
1041010c राज्ये भगीरथं पुत्रमभिषिच्य नरर्षभः
1041011a भगीरथस्तु राजर्षिर्धार्मिको रघुनन्दन
1041011c अनपत्यो महातेजाः प्रजाकामः स चाप्रजः
1041012a स तपो दीर्घमातिष्ठद्गोकर्णे रघुनन्दन
1041012c ऊर्ध्वबाहुः पञ्चतपा मासाहारो जितेन्द्रियः
1041013a तस्य वर्षसहस्राणि घोरे तपसि तिष्ठतः
1041013c सुप्रीतो भगवान्ब्रह्मा प्रजानां पतिरीश्वरः
1041014a ततः सुरगणैः सार्धमुपागम्य पितामहः
1041014c भगीरथं महात्मानं तप्यमानमथाब्रवीत्
1041015a भगीरथ महाभाग प्रीतस्तेऽहं जनेश्वर
1041015c तपसा च सुतप्तेन वरं वरय सुव्रत
1041016a तमुवाच महातेजाः सर्वलोकपितामहम्
1041016c भगीरथो महाभागः कृताञ्जलिरवस्थितः
1041017a यदि मे भगवान्प्रीतो यद्यस्ति तपसः फलम्
1041017c सगरस्यात्मजाः सर्वे मत्तः सलिलमाप्नुयुः
1041018a गङ्गायाः सलिलक्लिन्ने भस्मन्येषां महात्मनाम्
1041018c स्वर्गं गच्छेयुरत्यन्तं सर्वे मे प्रपितामहाः
1041019a देया च संततिर्देव नावसीदेत्कुलं च नः
1041019c इक्ष्वाकूणां कुले देव एष मेऽस्तु वरः परः
1041020a उक्तवाक्यं तु राजानं सर्वलोकपितामहः
1041020c प्रत्युवाच शुभां वाणीं मधुरां मधुराक्षराम्
1041021a मनोरथो महानेष भगीरथ महारथ
1041021c एवं भवतु भद्रं ते इक्ष्वाकुकुलवर्धन
1041022a इयं हैमवती गङ्गा ज्येष्ठा हिमवतः सुता
1041022c तां वै धारयितुं राजन्हरस्तत्र नियुज्यताम्
1041023a गङ्गायाः पतनं राजन्पृथिवी न सहिष्यते
1041023c तां वै धारयितुं वीर नान्यं पश्यामि शूलिनः
1041024a तमेवमुक्त्वा राजानं गङ्गां चाभाष्य लोककृत्
1041024c जगाम त्रिदिवं देवः सह सर्वैर्मरुद्गणैः
1042001a देवदेवे गते तस्मिन्सोऽङ्गुष्ठाग्रनिपीडिताम्
1042001c कृत्वा वसुमतीं राम संवत्सरमुपासत
1042002a अथ संवत्सरे पूर्णे सर्वलोकनमस्कृतः
1042002c उमापतिः पशुपती राजानमिदमब्रवीत्
1042003a प्रीतस्तेऽहं नरश्रेष्ठ करिष्यामि तव प्रियम्
1042003c शिरसा धारयिष्यामि शैलराजसुतामहम्
1042004a ततो हैमवती ज्येष्ठा सर्वलोकनमस्कृता
1042004c तदा सातिमहद्रूपं कृत्वा वेगं च दुःसहम्
1042004e आकाशादपतद्राम शिवे शिवशिरस्युत
1042005a नैव सा निर्गमं लेभे जटामण्डलमोहिता
1042005c तत्रैवाबभ्रमद्देवी संवत्सरगणान्बहून्
1042006a अनेन तोषितश्चासीदत्यर्थं रघुनन्दन
1042006c विससर्ज ततो गङ्गां हरो बिन्दुसरः प्रति
1042007a गगनाच्छंकरशिरस्ततो धरणिमागता
1042007c व्यसर्पत जलं तत्र तीव्रशब्दपुरस्कृतम्
1042008a ततो देवर्षिगन्धर्वा यक्षाः सिद्धगणास्तथा
1042008c व्यलोकयन्त ते तत्र गगनाद्गां गतां तदा
1042009a विमानैर्नगराकारैर्हयैर्गजवरैस्तथा
1042009c पारिप्लवगताश्चापि देवतास्तत्र विष्ठिताः
1042010a तदद्भुततमं लोके गङ्गापतनमुत्तमम्
1042010c दिदृक्षवो देवगणाः समेयुरमितौजसः
1042011a संपतद्भिः सुरगणैस्तेषां चाभरणौजसा
1042011c शतादित्यमिवाभाति गगनं गततोयदम्
1042012a शिंशुमारोरगगणैर्मीनैरपि च चञ्चलैः
1042012c विद्युद्भिरिव विक्षिप्तैराकाशमभवत्तदा
1042013a पाण्डुरैः सलिलोत्पीडैः कीर्यमाणैः सहस्रधा
1042013c शारदाभ्रैरिवाकीर्णं गगनं हंससंप्लवैः
1042014a क्वचिद्द्रुततरं याति कुटिलं क्वचिदायतम्
1042014c विनतं क्वचिदुद्धूतं क्वचिद्याति शनैः शनैः
1042015a सलिलेनैव सलिलं क्वचिदभ्याहतं पुनः
1042015c मुहुरूर्ध्वपथं गत्वा पपात वसुधां पुनः
1042016a तच्छंकरशिरोभ्रष्टं भ्रष्टं भूमितले पुनः
1042016c व्यरोचत तदा तोयं निर्मलं गतकल्मषम्
1042017a तत्रर्षिगणगन्धर्वा वसुधातलवासिनः
1042017c भवाङ्गपतितं तोयं पवित्रमिति पस्पृशुः
1042018a शापात्प्रपतिता ये च गगनाद्वसुधातलम्
1042018c कृत्वा तत्राभिषेकं ते बभूवुर्गतकल्मषाः
1042019a धूपपापाः पुनस्तेन तोयेनाथ सुभास्वता
1042019c पुनराकाशमाविश्य स्वाँल्लोकान्प्रतिपेदिरे
1042020a मुमुदे मुदितो लोकस्तेन तोयेन भास्वता
1042020c कृताभिषेको गङ्गायां बभूव विगतक्लमः
1042021a भगीरथोऽपि राजर्षिर्दिव्यं स्यन्दनमास्थितः
1042021c प्रायादग्रे महातेजास्तं गङ्गा पृष्ठतोऽन्वगात्
1042022a देवाः सर्षिगणाः सर्वे दैत्यदानवराक्षसाः
1042022c गन्धर्वयक्षप्रवराः सकिंनरमहोरगाः
1042023a सर्वाश्चाप्सरसो राम भगीरथरथानुगाः
1042023c गङ्गामन्वगमन्प्रीताः सर्वे जलचराश्च ये
1042024a यतो भगीरथो राजा ततो गङ्गा यशस्विनी
1042024c जगाम सरितां श्रेष्ठा सर्वपापविनाशिनी
1043001a स गत्वा सागरं राजा गङ्गयानुगतस्तदा
1043001c प्रविवेश तलं भूमेर्यत्र ते भस्मसात्कृताः
1043002a भस्मन्यथाप्लुते राम गङ्गायाः सलिलेन वै
1043002c सर्व लोकप्रभुर्ब्रह्मा राजानमिदमब्रवीत्
1043003a तारिता नरशार्दूल दिवं याताश्च देववत्
1043003c षष्टिः पुत्रसहस्राणि सगरस्य महात्मनः
1043004a सागरस्य जलं लोके यावत्स्थास्यति पार्थिव
1043004c सगरस्यात्मजास्तावत्स्वर्गे स्थास्यन्ति देववत्
1043005a इयं च दुहिता ज्येष्ठा तव गङ्गा भविष्यति
1043005c त्वत्कृतेन च नाम्ना वै लोके स्थास्यति विश्रुता
1043006a गङ्गा त्रिपथगा नाम दिव्या भागीरथीति च
1043006c त्रिपथो भावयन्तीति ततस्त्रिपथगा स्मृता
1043007a पितामहानां सर्वेषां त्वमत्र मनुजाधिप
1043007c कुरुष्व सलिलं राजन्प्रतिज्ञामपवर्जय
1043008a पूर्वकेण हि ते राजंस्तेनातियशसा तदा
1043008c धर्मिणां प्रवरेणाथ नैष प्राप्तो मनोरथः
1043009a तथैवांशुमता तात लोकेऽप्रतिमतेजसा
1043009c गङ्गां प्रार्थयता नेतुं प्रतिज्ञा नापवर्जिता
1043010a राजर्षिणा गुणवता महर्षिसमतेजसा
1043010c मत्तुल्यतपसा चैव क्षत्रधर्मस्थितेन च
1043011a दिलीपेन महाभाग तव पित्रातितेजसा
1043011c पुनर्न शङ्किता नेतुं गङ्गां प्रार्थयतानघ
1043012a सा त्वया समतिक्रान्ता प्रतिज्ञा पुरुषर्षभ
1043012c प्राप्तोऽसि परमं लोके यशः परमसंमतम्
1043013a यच्च गङ्गावतरणं त्वया कृतमरिंदम
1043013c अनेन च भवान्प्राप्तो धर्मस्यायतनं महत्
1043014a प्लावयस्व त्वमात्मानं नरोत्तम सदोचिते
1043014c सलिले पुरुषव्याघ्र शुचिः पुण्यफलो भव
1043015a पितामहानां सर्वेषां कुरुष्व सलिलक्रियाम्
1043015c स्वस्ति तेऽस्तु गमिष्यामि स्वं लोकं गम्यतां नृप
1043016a इत्येवमुक्त्वा देवेशः सर्वलोकपितामहः
1043016c यथागतं तथागच्छद्देवलोकं महायशाः
1043017a भगीरथोऽपि राजर्षिः कृत्वा सलिलमुत्तमम्
1043017c यथाक्रमं यथान्यायं सागराणां महायशाः
1043017e कृतोदकः शुची राजा स्वपुरं प्रविवेश ह
1043018a समृद्धार्थो नरश्रेष्ठ स्वराज्यं प्रशशास ह
1043018c प्रमुमोद च लोकस्तं नृपमासाद्य राघव
1043018e नष्टशोकः समृद्धार्थो बभूव विगतज्वरः
1043019a एष ते राम गङ्गाया विस्तरोऽभिहितो मया
1043019c स्वस्ति प्राप्नुहि भद्रं ते संध्याकालोऽतिवर्तते
1043020a धन्यं यशस्यमायुष्यं स्वर्ग्यं पुत्र्यमथापि च
1043020c इदमाख्यानमाख्यातं गङ्गावतरणं मया
1044001a विश्वामित्रवचः श्रुत्वा राघवः सहलक्ष्मणः
1044001c विस्मयं परमं गत्वा विश्वामित्रमथाब्रवीत्
1044002a अत्यद्भुतमिदं ब्रह्मन्कथितं परमं त्वया
1044002c गङ्गावतरणं पुण्यं सागरस्य च पूरणम्
1044003a तस्य सा शर्वरी सर्वा सह सौमित्रिणा तदा
1044003c जगाम चिन्तयानस्य विश्वामित्रकथां शुभाम्
1044004a ततः प्रभाते विमले विश्वामित्रं महामुनिम्
1044004c उवाच राघवो वाक्यं कृताह्निकमरिंदमः
1044005a गता भगवती रात्रिः श्रोतव्यं परमं श्रुतम्
1044005c क्षणभूतेव सा रात्रिः संवृत्तेयं महातपः
1044005e इमां चिन्तयतः सर्वां निखिलेन कथां तव
1044006a तराम सरितां श्रेष्ठां पुण्यां त्रिपथगां नदीम्
1044006c नौरेषा हि सुखास्तीर्णा ऋषीणां पुण्यकर्मणाम्
1044006e भगवन्तमिह प्राप्तं ज्ञात्वा त्वरितमागता
1044007a तस्य तद्वचनं श्रुत्वा राघवस्य महात्मनः
1044007c संतारं कारयामास सर्षिसंघः सराघवः
1044008a उत्तरं तीरमासाद्य संपूज्यर्षिगणं तथ
1044008c गङ्गाकूले निविष्टास्ते विशालां ददृशुः पुरीम्
1044009a ततो मुनिवरस्तूर्णं जगाम सहराघवः
1044009c विशालां नगरीं रम्यां दिव्यां स्वर्गोपमां तदा
1044010a अथ रामो महाप्राज्ञो विश्वामित्रं महामुनिम्
1044010c पप्रच्छ प्राञ्जलिर्भूत्वा विशालामुत्तमां पुरीम्
1044011a कतरो राजवंशोऽयं विशालायां महामुने
1044011c श्रोतुमिच्छामि भद्रं ते परं कौतूहलं हि मे
1044012a तस्य तद्वचनं श्रुत्वा रामस्य मुनिपुंगवः
1044012c आख्यातुं तत्समारेभे विशालस्य पुरातनम्
1044013a श्रूयतां राम शक्रस्य कथां कथयतः शुभाम्
1044013c अस्मिन्देशे हि यद्वृत्तं शृणु तत्त्वेन राघव
1044014a पूर्वं कृतयुगे राम दितेः पुत्रा महाबलाः
1044014c अदितेश्च महाभागा वीर्यवन्तः सुधार्मिकाः
1044015a ततस्तेषां नरश्रेष्ठ बुद्धिरासीन्महात्मनाम्
1044015c अमरा निर्जराश्चैव कथं स्याम निरामयाः
1044016a तेषां चिन्तयतां राम बुद्धिरासीद्विपश्चिताम्
1044016c क्षीरोदमथनं कृत्वा रसं प्राप्स्याम तत्र वै
1044017a ततो निश्चित्य मथनं योक्त्रं कृत्वा च वासुकिम्
1044017c मन्थानं मन्दरं कृत्वा ममन्थुरमितौजसः
1044018a अथ धन्वन्तरिर्नाम अप्सराश्च सुवर्चसः
1044018c अप्सु निर्मथनादेव रसात्तस्माद्वरस्त्रियः
1044018e उत्पेतुर्मनुजश्रेष्ठ तस्मादप्सरसोऽभवन्
1044019a षष्टिः कोट्योऽभवंस्तासामप्सराणां सुवर्चसाम्
1044019c असंख्येयास्तु काकुत्स्थ यास्तासां परिचारिकाः
1044020a न ताः स्म प्रतिगृह्णन्ति सर्वे ते देवदानवाः
1044020c अप्रतिग्रहणाच्चैव तेन साधारणाः स्मृताः
1044021a वरुणस्य ततः कन्या वारुणी रघुनन्दन
1044021c उत्पपात महाभागा मार्गमाणा परिग्रहम्
1044022a दितेः पुत्रा न तां राम जगृहुर्वरुणात्मजाम्
1044022c अदितेस्तु सुता वीर जगृहुस्तामनिन्दिताम्
1044023a असुरास्तेन दैतेयाः सुरास्तेनादितेः सुताः
1044023c हृष्टाः प्रमुदिताश्चासन्वारुणी ग्रहणात्सुराः
1044024a उच्चैःश्रवा हयश्रेष्ठो मणिरत्नं च कौस्तुभम्
1044024c उदतिष्ठन्नरश्रेष्ठ तथैवामृतमुत्तमम्
1044025a अथ तस्य कृते राम महानासीत्कुलक्षयः
1044025c अदितेस्तु ततः पुत्रा दितेः पुत्राण सूदयन्
1044026a अदितेरात्मजा वीरा दितेः पुत्रान्निजघ्निरे
1044026c तस्मिन्घोरे महायुद्धे दैतेयादित्ययोर्भृशम्
1044027a निहत्य दितिपुत्रांस्तु राज्यं प्राप्य पुरंदरः
1044027c शशास मुदितो लोकान्सर्षिसंघान्सचारणान्
1045001a हतेषु तेषु पुत्रेषु दितिः परमदुःखिता
1045001c मारीचं काश्यपं राम भर्तारमिदमब्रवीत्
1045002a हतपुत्रास्मि भगवंस्तव पुत्रैर्महाबलैः
1045002c शक्रहन्तारमिच्छामि पुत्रं दीर्घतपोऽर्जितम्
1045003a साहं तपश्चरिष्यामि गर्भं मे दातुमर्हसि
1045003c ईदृशं शक्रहन्तारं त्वमनुज्ञातुमर्हसि
1045004a तस्यास्तद्वचनं श्रुत्वा मारीचः काश्यपस्तदा
1045004c प्रत्युवाच महातेजा दितिं परमदुःखिताम्
1045005a एवं भवतु भद्रं ते शुचिर्भव तपोधने
1045005c जनयिष्यसि पुत्रं त्वं शक्र हन्तारमाहवे
1045006a पूर्णे वर्षसहस्रे तु शुचिर्यदि भविष्यसि
1045006c पुत्रं त्रैलोक्य हन्तारं मत्तस्त्वं जनयिष्यसि
1045007a एवमुक्त्वा महातेजाः पाणिना स ममार्ज ताम्
1045007c समालभ्य ततः स्वस्तीत्युक्त्वा स तपसे ययौ
1045008a गते तस्मिन्नरश्रेष्ठ दितिः परमहर्षिता
1045008c कुशप्लवनमासाद्य तपस्तेपे सुदारुणम्
1045009a तपस्तस्यां हि कुर्वत्यां परिचर्यां चकार ह
1045009c सहस्राक्षो नरश्रेष्ठ परया गुणसंपदा
1045010a अग्निं कुशान्काष्ठमपः फलं मूलं तथैव च
1045010c न्यवेदयत्सहस्राक्षो यच्चान्यदपि काङ्क्षितम्
1045011a गात्रसंवाहनैश्चैव श्रमापनयनैस्तथा
1045011c शक्रः सर्वेषु कालेषु दितिं परिचचार ह
1045012a अथ वर्षसहस्रेतु दशोने रघु नन्दन
1045012c दितिः परमसंप्रीता सहस्राक्षमथाब्रवीत्
1045013a तपश्चरन्त्या वर्षाणि दश वीर्यवतां वर
1045013c अवशिष्टानि भद्रं ते भ्रातरं द्रक्ष्यसे ततः
1045014a तमहं त्वत्कृते पुत्र समाधास्ये जयोत्सुकम्
1045014c त्रैलोक्यविजयं पुत्र सह भोक्ष्यसि विज्वरः
1045015a एवमुक्त्वा दितिः शक्रं प्राप्ते मध्यं दिवाकरे
1045015c निद्रयापहृता देवी पादौ कृत्वाथ शीर्षतः
1045016a दृष्ट्वा तामशुचिं शक्रः पादतः कृतमूर्धजाम्
1045016c शिरःस्थाने कृतौ पादौ जहास च मुमोद च
1045017a तस्याः शरीरविवरं विवेश च पुरंदरः
1045017c गर्भं च सप्तधा राम बिभेद परमात्मवान्
1045018a बिध्यमानस्ततो गर्भो वज्रेण शतपर्वणा
1045018c रुरोद सुस्वरं राम ततो दितिरबुध्यत
1045019a मा रुदो मा रुदश्चेति गर्भं शक्रोऽभ्यभाषत
1045019c बिभेद च महातेजा रुदन्तमपि वासवः
1045020a न हन्तव्यो न हन्तव्य इत्येवं दितिरब्रवीत्
1045020c निष्पपात ततः शक्रो मातुर्वचनगौरवात्
1045021a प्राञ्जलिर्वज्रसहितो दितिं शक्रोऽभ्यभाषत
1045021c अशुचिर्देवि सुप्तासि पादयोः कृतमूर्धजा
1045022a तदन्तरमहं लब्ध्वा शक्रहन्तारमाहवे
1045022c अभिन्दं सप्तधा देवि तन्मे त्वं क्षन्तुमर्हसि
1046001a सप्तधा तु कृते गर्भे दितिः परमदुःखिता
1046001c सहस्राक्षं दुराधर्षं वाक्यं सानुनयाब्रवीत्
1046002a ममापराधाद्गर्भोऽयं सप्तधा विफलीकृतः
1046002c नापराधोऽस्ति देवेश तवात्र बलसूदन
1046003a प्रियं तु कृतमिच्छामि मम गर्भविपर्यये
1046003c मरुतां सप्तं सप्तानां स्थानपाला भवन्त्विमे
1046004a वातस्कन्धा इमे सप्त चरन्तु दिवि पुत्रकाः
1046004c मारुता इति विख्याता दिव्यरूपा ममात्मजाः
1046005a ब्रह्मलोकं चरत्वेक इन्द्रलोकं तथापरः
1046005c दिवि वायुरिति ख्यातस्तृतीयोऽपि महायशाः
1046006a चत्वारस्तु सुरश्रेष्ठ दिशो वै तव शासनात्
1046006c संचरिष्यन्ति भद्रं ते देवभूता ममात्मजाः
1046006e त्वत्कृतेनैव नाम्ना च मारुता इति विश्रुताः
1046007a तस्यास्तद्वचनं श्रुत्वा सहस्राक्षः पुरंदरः
1046007c उवाच प्राञ्जलिर्वाक्यं दितिं बलनिषूदनः
1046008a सर्वमेतद्यथोक्तं ते भविष्यति न संशयः
1046008c विचरिष्यन्ति भद्रं ते देवभूतास्तवात्मजाः
1046009a एवं तौ निश्चयं कृत्वा मातापुत्रौ तपोवने
1046009c जग्मतुस्त्रिदिवं राम कृतार्थाविति नः श्रुतम्
1046010a एष देशः स काकुत्स्थ महेन्द्राध्युषितः पुरा
1046010c दितिं यत्र तपः सिद्धामेवं परिचचार सः
1046011a इक्ष्वाकोस्तु नरव्याघ्र पुत्रः परमधार्मिकः
1046011c अलम्बुषायामुत्पन्नो विशाल इति विश्रुतः
1046012a तेन चासीदिह स्थाने विशालेति पुरी कृता
1046013a विशालस्य सुतो राम हेमचन्द्रो महाबलः
1046013c सुचन्द्र इति विख्यातो हेमचन्द्रादनन्तरः
1046014a सुचन्द्रतनयो राम धूम्राश्व इति विश्रुतः
1046014c धूम्राश्वतनयश्चापि सृञ्जयः समपद्यत
1046015a सृञ्जयस्य सुतः श्रीमान्सहदेवः प्रतापवान्
1046015c कुशाश्वः सहदेवस्य पुत्रः परमधार्मिकः
1046016a कुशाश्वस्य महातेजाः सोमदत्तः प्रतापवान्
1046016c सोमदत्तस्य पुत्रस्तु काकुत्स्थ इति विश्रुतः
1046017a तस्य पुत्रो महातेजाः संप्रत्येष पुरीमिमाम्
1046017c आवसत्यमरप्रख्यः सुमतिर्नाम दुर्जयः
1046018a इक्ष्वाकोस्तु प्रसादेन सर्वे वैशालिका नृपाः
1046018c दीर्घायुषो महात्मानो वीर्यवन्तः सुधार्मिकाः
1046019a इहाद्य रजनीं राम सुखं वत्स्यामहे वयम्
1046019c श्वः प्रभाते नरश्रेष्ठ जनकं द्रष्टुमर्हसि
1046020a सुमतिस्तु महातेजा विश्वामित्रमुपागतम्
1046020c श्रुत्वा नरवरश्रेष्ठः प्रत्युद्गच्छन्महायशाः
1046021a पूजां च परमां कृत्वा सोपाध्यायः सबान्धवः
1046021c प्राञ्जलिः कुशलं पृष्ट्वा विश्वामित्रमथाब्रवीत्
1046022a धन्योऽस्म्यनुगृहीतोऽस्मि यस्य मे विषयं मुने
1046022c संप्राप्तो दर्शनं चैव नास्ति धन्यतरो मम
1047001a पृष्ट्वा तु कुशलं तत्र परस्परसमागमे
1047001c कथान्ते सुमतिर्वाक्यं व्याजहार महामुनिम्
1047002a इमौ कुमारौ भद्रं ते देवतुल्यपराक्रमौ
1047002c गजसिंहगती वीरौ शार्दूलवृषभोपमौ
1047003a पद्मपत्रविशालाक्षौ खड्गतूणीधनुर्धरौ
1047003c अश्विनाविव रूपेण समुपस्थितयौवनौ
1047004a यदृच्छयैव गां प्राप्तौ देवलोकादिवामरौ
1047004c कथं पद्भ्यामिह प्राप्तौ किमर्थं कस्य वा मुने
1047005a भूषयन्ताविमं देशं चन्द्रसूर्याविवाम्बरम्
1047005c परस्परस्य सदृशौ प्रमाणेङ्गितचेष्टितैः
1047006a किमर्थं च नरश्रेष्ठौ संप्राप्तौ दुर्गमे पथि
1047006c वरायुधधरौ वीरौ श्रोतुमिच्छामि तत्त्वतः
1047007a तस्य तद्वचनं श्रुत्वा यथावृत्तं न्यवेदयत्
1047007c सिद्धाश्रमनिवासं च राक्षसानां वधं तथा
1047008a विश्वामित्रवचः श्रुत्वा राजा परमहर्षितः
1047008c अतिथी परमौ प्राप्तौ पुत्रौ दशरथस्य तौ
1047008e पूजयामास विधिवत्सत्कारार्हौ महाबलौ
1047009a ततः परमसत्कारं सुमतेः प्राप्य राघवौ
1047009c उष्य तत्र निशामेकां जग्मतुर्मिथिलां ततः
1047010a तां दृष्ट्वा मुनयः सर्वे जनकस्य पुरीं शुभाम्
1047010c साधु साध्विति शंसन्तो मिथिलां समपूजयन्
1047011a मिथिलोपवने तत्र आश्रमं दृश्य राघवः
1047011c पुराणं निर्जनं रम्यं पप्रच्छ मुनिपुंगवम्
1047012a श्रीमदाश्रमसंकाशं किं न्विदं मुनिवर्जितम्
1047012c श्रोतुमिच्छामि भगवन्कस्यायं पूर्व आश्रमः
1047013a तच्छ्रुता राघवेणोक्तं वाक्यं वाक्यविशारदः
1047013c प्रत्युवाच महातेजा विश्वमित्रो महामुनिः
1047014a हन्त ते कथयिष्यामि शृणु तत्त्वेन राघव
1047014c यस्यैतदाश्रमपदं शप्तं कोपान्महात्मना
1047015a गौतमस्य नरश्रेष्ठ पूर्वमासीन्महात्मनः
1047015c आश्रमो दिव्यसंकाशः सुरैरपि सुपूजितः
1047016a स चेह तप आतिष्ठदहल्यासहितः पुरा
1047016c वर्षपूगान्यनेकानि राजपुत्र महायशः
1047017a तस्यान्तरं विदित्वा तु सहस्राक्षः शचीपतिः
1047017c मुनिवेषधरोऽहल्यामिदं वचनमब्रवीत्
1047018a ऋतुकालं प्रतीक्षन्ते नार्थिनः सुसमाहिते
1047018c संगमं त्वहमिच्छामि त्वया सह सुमध्यमे
1047019a मुनिवेषं सहस्राक्षं विज्ञाय रघुनन्दन
1047019c मतिं चकार दुर्मेधा देवराजकुतूहलात्
1047020a अथाब्रवीत्सुरश्रेष्ठं कृतार्थेनान्तरात्मना
1047020c कृतार्थोऽसि सुरश्रेष्ठ गच्छ शीघ्रमितः प्रभो
1047020e आत्मानं मां च देवेश सर्वदा रक्ष मानदः
1047021a इन्द्रस्तु प्रहसन्वाक्यमहल्यामिदमब्रवीत्
1047021c सुश्रोणि परितुष्टोऽस्मि गमिष्यामि यथागतम्
1047022a एवं संगम्य तु तया निश्चक्रामोटजात्ततः
1047022c स संभ्रमात्त्वरन्राम शङ्कितो गौतमं प्रति
1047023a गौतमं स ददर्शाथ प्रविशन्तं महामुनिम्
1047023c देवदानवदुर्धर्षं तपोबलसमन्वितम्
1047023e तीर्थोदकपरिक्लिन्नं दीप्यमानमिवानलम्
1047023g गृहीतसमिधं तत्र सकुशं मुनिपुङ्गवम्
1047024a दृष्ट्वा सुरपतिस्त्रस्तो विषण्णवदनोऽभवत्
1047025a अथ दृष्ट्वा सहस्राक्षं मुनिवेषधरं मुनिः
1047025c दुर्वृत्तं वृत्तसंपन्नो रोषाद्वचनमब्रवीत्
1047026a मम रूपं समास्थाय कृतवानसि दुर्मते
1047026c अकर्तव्यमिदं यस्माद्विफलस्त्वं भविष्यति
1047027a गौतमेनैवमुक्तस्य सरोषेण महात्मना
1047027c पेततुर्वृषणौ भूमौ सहस्राक्षस्य तत्क्षणात्
1047028a तथा शप्त्वा स वै शक्रं भार्यामपि च शप्तवान्
1047028c इह वर्षसहस्राणि बहूनि त्वं निवत्स्यसि
1047029a वायुभक्षा निराहारा तप्यन्ती भस्मशायिनी
1047029c अदृश्या सर्वभूतानामाश्रमेऽस्मिन्निवत्स्यसि
1047030a यदा चैतद्वनं घोरं रामो दशरथात्मजः
1047030c आगमिष्यति दुर्धर्षस्तदा पूता भविष्यसि
1047031a तस्यातिथ्येन दुर्वृत्ते लोभमोहविवर्जिता
1047031c मत्सकाशे मुदा युक्ता स्वं वपुर्धारयिष्यसि
1047032a एवमुक्त्वा महातेजा गौतमो दुष्टचारिणीम्
1047032c इममाश्रममुत्सृज्य सिद्धचारणसेविते
1047032e हिमवच्छिखरे रम्ये तपस्तेपे महातपाः
1048001a अफलस्तु ततः शक्रो देवानग्निपुरोगमान्
1048001c अब्रवीत्त्रस्तवदनः सर्षिसंघान्सचारणान्
1048002a कुर्वता तपसो विघ्नं गौतमस्य महात्मनः
1048002c क्रोधमुत्पाद्य हि मया सुरकार्यमिदं कृतम्
1048003a अफलोऽस्मि कृतस्तेन क्रोधात्सा च निराकृता
1048003c शापमोक्षेण महता तपोऽस्यापहृतं मया
1048004a तन्मां सुरवराः सर्वे सर्षिसंघाः सचारणाः
1048004c सुरसाह्यकरं सर्वे सफलं कर्तुमर्हथ
1048005a शतक्रतोर्वचः श्रुत्वा देवाः साग्निपुरोगमाः
1048005c पितृदेवानुपेत्याहुः सह सर्वैर्मरुद्गणैः
1048006a अयं मेषः सवृषणः शक्रो ह्यवृषणः कृतः
1048006c मेषस्य वृषणौ गृह्य शक्रायाशु प्रयच्छत
1048007a अफलस्तु कृतो मेषः परां तुष्टिं प्रदास्यति
1048007c भवतां हर्षणार्थाय ये च दास्यन्ति मानवाः
1048008a अग्नेस्तु वचनं श्रुत्वा पितृदेवाः समागताः
1048008c उत्पाट्य मेषवृषणौ सहस्राक्षे न्यवेदयन्
1048009a तदा प्रभृति काकुत्स्थ पितृदेवाः समागताः
1048009c अफलान्भुञ्जते मेषान्फलैस्तेषामयोजयन्
1048010a इन्द्रस्तु मेषवृषणस्तदा प्रभृति राघव
1048010c गौतमस्य प्रभावेन तपसश्च महात्मनः
1048011a तदागच्छ महातेज आश्रमं पुण्यकर्मणः
1048011c तारयैनां महाभागामहल्यां देवरूपिणीम्
1048012a विश्वामित्रवचः श्रुत्वा राघवः सहलक्ष्मणः
1048012c विश्वामित्रं पुरस्कृत्य आश्रमं प्रविवेश ह
1048013a ददर्श च महाभागां तपसा द्योतितप्रभाम्
1048013c लोकैरपि समागम्य दुर्निरीक्ष्यां सुरासुरैः
1048014a प्रयत्नान्निर्मितां धात्रा दिव्यां मायामयीमिव
1048014c धूमेनाभिपरीताङ्गीं पूर्णचन्द्रप्रभामिव
1048015a सतुषारावृतां साभ्रां पूर्णचन्द्रप्रभामिव
1048015c मध्येऽम्भसो दुराधर्षां दीप्तां सूर्यप्रभामिव
1048016a स हि गौतमवाक्येन दुर्निरीक्ष्या बभूव ह
1048016c त्रयाणामपि लोकानां यावद्रामस्य दर्शनम्
1048017a राघवौ तु ततस्तस्याः पादौ जगृहतुस्तदा
1048017c स्मरन्ती गौतमवचः प्रतिजग्राह सा च तौ
1048018a पाद्यमर्घ्यं तथातिथ्यं चकार सुसमाहिता
1048018c प्रतिजग्राह काकुत्स्थो विधिदृष्टेन कर्मणा
1048019a पुष्पवृष्टिर्महत्यासीद्देवदुन्दुभिनिस्वनैः
1048019c गन्धर्वाप्सरसां चापि महानासीत्समागमः
1048020a साधु साध्विति देवास्तामहल्यां समपूजयन्
1048020c तपोबलविशुद्धाङ्गीं गौतमस्य वशानुगाम्
1048021a गौतमोऽपि महातेजा अहल्यासहितः सुखी
1048021c रामं संपूज्य विधिवत्तपस्तेपे महातपाः
1048022a रामोऽपि परमां पूजां गौतमस्य महामुनेः
1048022c सकाशाद्विधिवत्प्राप्य जगाम मिथिलां ततः
1049001a ततः प्रागुत्तरां गत्वा रामः सौमित्रिणा सह
1049001c विश्वामित्रं पुरस्कृत्य यज्ञवाटमुपागमत्
1049002a रामस्तु मुनिशार्दूलमुवाच सहलक्ष्मणः
1049002c साध्वी यज्ञसमृद्धिर्हि जनकस्य महात्मनः
1049003a बहूनीह सहस्राणि नानादेशनिवासिनाम्
1049003c ब्राह्मणानां महाभाग वेदाध्ययनशालिनाम्
1049004a ऋषिवाटाश्च दृश्यन्ते शकटीशतसंकुलाः
1049004c देशो विधीयतां ब्रह्मन्यत्र वत्स्यामहे वयम्
1049005a रामस्य वचनं श्रुत्वा विश्वामित्रो महामुनिः
1049005c निवेशमकरोद्देशे विविक्ते सलिलायुते
1049006a विश्वामित्रं मुनिश्रेष्ठं श्रुत्वा स नृपतिस्तदा
1049006c शतानन्दं पुरस्कृत्य पुरोहितमनिन्दितम्
1049007a ऋत्विजोऽपि महात्मानस्त्वर्घ्यमादाय सत्वरम्
1049007c विश्वामित्राय धर्मेण ददुर्मन्त्रपुरस्कृतम्
1049008a प्रतिगृह्य तु तां पूजां जनकस्य महात्मनः
1049008c पप्रच्छ कुशलं राज्ञो यज्ञस्य च निरामयम्
1049009a स तांश्चापि मुनीन्पृष्ट्वा सोपाध्याय पुरोधसः
1049009c यथान्यायं ततः सर्वैः समागच्छत्प्रहृष्टवान्
1049010a अथ राजा मुनिश्रेष्ठं कृताञ्जलिरभाषत
1049010c आसने भगवानास्तां सहैभिर्मुनिसत्तमैः
1049011a जनकस्य वचः श्रुत्वा निषसाद महामुनिः
1049011c पुरोधा ऋत्विजश्चैव राजा च सह मन्त्रिभिः
1049012a आसनेषु यथान्यायमुपविष्टान्समन्ततः
1049012c दृष्ट्वा स नृपतिस्तत्र विश्वामित्रमथाब्रवीत्
1049013a अद्य यज्ञसमृद्धिर्मे सफला दैवतैः कृता
1049013c अद्य यज्ञफलं प्राप्तं भगवद्दर्शनान्मया
1049014a धन्योऽस्म्यनुगृहीतोऽस्मि यस्य मे मुनिपुंगव
1049014c यज्ञोपसदनं ब्रह्मन्प्राप्तोऽसि मुनिभिः सह
1049015a द्वादशाहं तु ब्रह्मर्षे शेषमाहुर्मनीषिणः
1049015c ततो भागार्थिनो देवान्द्रष्टुमर्हसि कौशिक
1049016a इत्युक्त्वा मुनिशार्दूलं प्रहृष्टवदनस्तदा
1049016c पुनस्तं परिपप्रच्छ प्राञ्जलिः प्रयतो नृपः
1049017a इमौ कुमारौ भद्रं ते देवतुल्यपराक्रमौ
1049017c गजसिंहगती वीरौ शार्दूलवृषभोपमौ
1049018a पद्मपत्रविशालाक्षौ खड्गतूणीधनुर्धरौ
1049018c अश्विनाविव रूपेण समुपस्थितयौवनौ
1049019a यदृच्छयैव गां प्राप्तौ देवलोकादिवामरौ
1049019c कथं पद्भ्यामिह प्राप्तौ किमर्थं कस्य वा मुने
1049020a वरायुधधरौ वीरौ कस्य पुत्रौ महामुने
1049020c भूषयन्ताविमं देशं चन्द्रसूर्याविवाम्बरम्
1049021a परस्परस्य सदृशौ प्रमाणेङ्गितचेष्टितैः
1049021c काकपक्षधरौ वीरौ श्रोतुमिच्छामि तत्त्वतः
1049022a तस्य तद्वचनं श्रुत्वा जनकस्य महात्मनः
1049022c न्यवेदयन्महात्मानौ पुत्रौ दशरथस्य तौ
1049023a सिद्धाश्रमनिवासं च राक्षसानां वधं तथा
1049023c तच्चागमनमव्यग्रं विशालायाश्च दर्शनम्
1049024a अहल्यादर्शनं चैव गौतमेन समागमम्
1049024c महाधनुषि जिज्ञासां कर्तुमागमनं तथा
1049025a एतत्सर्वं महातेजा जनकाय महात्मने
1049025c निवेद्य विररामाथ विश्वामित्रो महामुनिः
1050001a तस्य तद्वचनं श्रुत्वा विश्वामित्रस्य धीमतः
1050001c हृष्टरोमा महातेजाः शतानन्दो महातपाः
1050002a गौतमस्य सुतो ज्येष्ठस्तपसा द्योतितप्रभः
1050002c रामसंदर्शनादेव परं विस्मयमागतः
1050003a स तौ निषण्णौ संप्रेक्ष्य सुखासीनौ नृपात्मजौ
1050003c शतानन्दो मुनिश्रेष्ठं विश्वामित्रमथाब्रवीत्
1050004a अपि ते मुनिशार्दूल मम माता यशस्विनी
1050004c दर्शिता राजपुत्राय तपो दीर्घमुपागता
1050005a अपि रामे महातेजो मम माता यशस्विनी
1050005c वन्यैरुपाहरत्पूजां पूजार्हे सर्वदेहिनाम्
1050006a अपि रामाय कथितं यथावृत्तं पुरातनम्
1050006c मम मातुर्महातेजो देवेन दुरनुष्ठितम्
1050007a अपि कौशिक भद्रं ते गुरुणा मम संगता
1050007c माता मम मुनिश्रेष्ठ रामसंदर्शनादितः
1050008a अपि मे गुरुणा रामः पूजितः कुशिकात्मज
1050008c इहागतो महातेजाः पूजां प्राप्य महात्मनः
1050009a अपि शान्तेन मनसा गुरुर्मे कुशिकात्मज
1050009c इहागतेन रामेण प्रयतेनाभिवादितः
1050010a तच्छ्रुत्वा वचनं तस्य विश्वामित्रो महामुनिः
1050010c प्रत्युवाच शतानन्दं वाक्यज्ञो वाक्यकोविदम्
1050011a नातिक्रान्तं मुनिश्रेष्ठ यत्कर्तव्यं कृतं मया
1050011c संगता मुनिना पत्नी भार्गवेणेव रेणुका
1050012a तच्छ्रुत्वा वचनं तस्य विश्वामित्रस्य धीमतः
1050012c शतानन्दो महातेजा रामं वचनमब्रवीत्
1050013a स्वागतं ते नरश्रेष्ठ दिष्ट्या प्राप्तोऽसि राघव
1050013c विश्वामित्रं पुरस्कृत्य महर्षिमपराजितम्
1050014a अचिन्त्यकर्मा तपसा ब्रह्मर्षिरमितप्रभः
1050014c विश्वामित्रो महातेजा वेत्स्येनं परमां गतिम्
1050015a नास्ति धन्यतरो राम त्वत्तोऽन्यो भुवि कश्चन
1050015c गोप्ता कुशिकपुत्रस्ते येन तप्तं महत्तपः
1050016a श्रूयतां चाभिदास्यामि कौशिकस्य महात्मनः
1050016c यथाबलं यथावृत्तं तन्मे निगदतः शृणु
1050017a राजाभूदेष धर्मात्मा दीर्घ कालमरिंदमः
1050017c धर्मज्ञः कृतविद्यश्च प्रजानां च हिते रतः
1050018a प्रजापतिसुतस्त्वासीत्कुशो नाम महीपतिः
1050018c कुशस्य पुत्रो बलवान्कुशनाभः सुधार्मिकः
1050019a कुशनाभसुतस्त्वासीद्गाधिरित्येव विश्रुतः
1050019c गाधेः पुत्रो महातेजा विश्वामित्रो महामुनिः
1050020a विश्वमित्रो महातेजाः पालयामास मेदिनीम्
1050020c बहुवर्षसहस्राणि राजा राज्यमकारयत्
1050021a कदाचित्तु महातेजा योजयित्वा वरूथिनीम्
1050021c अक्षौहिणीपरिवृतः परिचक्राम मेदिनीम्
1050022a नगराणि च राष्ट्राणि सरितश्च तथा गिरीन्
1050022c आश्रमान्क्रमशो राजा विचरन्नाजगामह
1050023a वसिष्ठस्याश्रमपदं नानापुष्पफलद्रुमम्
1050023c नानामृगगणाकीर्णं सिद्धचारणसेवितम्
1050024a देवदानवगन्धर्वैः किंनरैरुपशोभितम्
1050024c प्रशान्तहरिणाकीर्णं द्विजसंघनिषेवितम्
1050025a ब्रह्मर्षिगणसंकीर्णं देवर्षिगणसेवितम्
1050025c तपश्चरणसंसिद्धैरग्निकल्पैर्महात्मभिः
1050026a सततं संकुलं श्रीमद्ब्रह्मकल्पैर्महात्मभिः
1050026c अब्भक्षैर्वायुभक्षैश्च शीर्णपर्णाशनैस्तथा
1050027a फलमूलाशनैर्दान्तैर्जितरोषैर्जितेन्द्रियैः
1050027c ऋषिभिर्वालखिल्यैश्च जपहोमपरायणैः
1050028a वसिष्ठस्याश्रमपदं ब्रह्मलोकमिवापरम्
1050028c ददर्श जयतां श्रेष्ठ विश्वामित्रो महाबलः
1051001a स दृष्ट्वा परमप्रीतो विश्वामित्रो महाबलः
1051001c प्रणतो विनयाद्वीरो वसिष्ठं जपतां वरम्
1051002a स्वागतं तव चेत्युक्तो वसिष्ठेन महात्मना
1051002c आसनं चास्य भगवान्वसिष्ठो व्यादिदेश ह
1051003a उपविष्टाय च तदा विश्वामित्राय धीमते
1051003c यथान्यायं मुनिवरः फलमूलमुपाहरत्
1051004a प्रतिगृह्य च तां पूजां वसिष्ठाद्राजसत्तमः
1051004c तपोऽग्निहोत्रशिष्येषु कुशलं पर्यपृच्छत
1051005a विश्वामित्रो महातेजा वनस्पतिगणे तथा
1051005c सर्वत्र कुशलं चाह वसिष्ठो राजसत्तमम्
1051006a सुखोपविष्टं राजानं विश्वामित्रं महातपाः
1051006c पप्रच्छ जपतां श्रेष्ठो वसिष्ठो ब्रह्मणः सुतः
1051007a कच्चित्ते कुशलं राजन्कच्चिद्धर्मेण रञ्जयन्
1051007c प्रजाः पालयसे राजन्राजवृत्तेन धार्मिक
1051008a कच्चित्ते सुभृता भृत्याः कच्चित्तिष्ठन्ति शासने
1051008c कच्चित्ते विजिताः सर्वे रिपवो रिपुसूदन
1051009a कच्चिद्बले च कोशे च मित्रेषु च परंतप
1051009c कुशलं ते नरव्याघ्र पुत्रपौत्रे तथानघ
1051010a सर्वत्र कुशलं राजा वसिष्ठं प्रत्युदाहरत्
1051010c विश्वामित्रो महातेजा वसिष्ठं विनयान्वितः
1051011a कृत्वोभौ सुचिरं कालं धर्मिष्ठौ ताः कथाः शुभाः
1051011c मुदा परमया युक्तौ प्रीयेतां तौ परस्परम्
1051012a ततो वसिष्ठो भगवान्कथान्ते रघुनन्दन
1051012c विश्वामित्रमिदं वाक्यमुवाच प्रहसन्निव
1051013a आतिथ्यं कर्तुमिच्छामि बलस्यास्य महाबल
1051013c तव चैवाप्रमेयस्य यथार्हं संप्रतीच्छ मे
1051014a सत्क्रियां तु भवानेतां प्रतीच्छतु मयोद्यताम्
1051014c राजंस्त्वमतिथिश्रेष्ठः पूजनीयः प्रयत्नतः
1051015a एवमुक्तो वसिष्ठेन विश्वामित्रो महामतिः
1051015c कृतमित्यब्रवीद्राजा पूजावाक्येन मे त्वया
1051016a फलमूलेन भगवन्विद्यते यत्तवाश्रमे
1051016c पाद्येनाचमनीयेन भगवद्दर्शनेन च
1051017a सर्वथा च महाप्राज्ञ पूजार्हेण सुपूजितः
1051017c गमिष्यामि नमस्तेऽस्तु मैत्रेणेक्षस्व चक्षुषा
1051018a एवं ब्रुवन्तं राजानं वसिष्ठः पुनरेव हि
1051018c न्यमन्त्रयत धर्मात्मा पुनः पुनरुदारधीः
1051019a बाढमित्येव गाधेयो वसिष्ठं प्रत्युवाच ह
1051019c यथा प्रियं भगवतस्तथास्तु मुनिसत्तम
1051020a एवमुक्तो महातेजा वसिष्ठो जपतां वरः
1051020c आजुहाव ततः प्रीतः कल्माषीं धूतकल्मषः
1051021a एह्येहि शबले क्षिप्रं शृणु चापि वचो मम
1051021c सबलस्यास्य राजर्षेः कर्तुं व्यवसितोऽस्म्यहम्
1051021e भोजनेन महार्हेण सत्कारं संविधत्स्व मे
1051022a यस्य यस्य यथाकामं षड्रसेष्वभिपूजितम्
1051022c तत्सर्वं कामधुग्दिव्ये अभिवर्षकृते मम
1051023a रसेनान्नेन पानेन लेह्यचोष्येण संयुतम्
1051023c अन्नानां निचयं सर्वं सृजस्व शबले त्वर
1052001a एवमुक्ता वसिष्ठेन शबला शत्रुसूदन
1052001c विदधे कामधुक्कामान्यस्य यस्य यथेप्सितम्
1052002a इक्षून्मधूंस्तथा लाजान्मैरेयांश्च वरासवान्
1052002c पानानि च महार्हाणि भक्ष्यांश्चोच्चावचांस्तथा
1052003a उष्णाढ्यस्यौदनस्यापि राशयः पर्वतोपमाः
1052003c मृष्टान्नानि च सूपाश्च दधिकुल्यास्तथैव च
1052004a नानास्वादुरसानां च षाडवानां तथैव च
1052004c भाजनानि सुपूर्णानि गौडानि च सहस्रशः
1052005a सर्वमासीत्सुसंतुष्टं हृष्टपुष्टजनाकुलम्
1052005c विश्वामित्रबलं राम वसिष्ठेनाभितर्पितम्
1052006a विश्वामित्रोऽपि राजर्षिर्हृष्टपुष्टस्तदाभवत्
1052006c सान्तः पुरवरो राजा सब्राह्मणपुरोहितः
1052007a सामात्यो मन्त्रिसहितः सभृत्यः पूजितस्तदा
1052007c युक्तः परेण हर्षेण वसिष्ठमिदमब्रवीत्
1052008a पूजितोऽहं त्वया ब्रह्मन्पूजार्हेण सुसत्कृतः
1052008c श्रूयतामभिधास्यामि वाक्यं वाक्यविशारद
1052009a गवां शतसहस्रेण दीयतां शबला मम
1052009c रत्नं हि भगवन्नेतद्रत्नहारी च पार्थिवः
1052009e तस्मान्मे शबलां देहि ममैषा धर्मतो द्विज
1052010a एवमुक्तस्तु भगवान्वसिष्ठो मुनिसत्तमः
1052010c विश्वामित्रेण धर्मात्मा प्रत्युवाच महीपतिम्
1052011a नाहं शतसहस्रेण नापि कोटिशतैर्गवाम्
1052011c राजन्दास्यामि शबलां राशिभी रजतस्य वा
1052012a न परित्यागमर्हेयं मत्सकाशादरिंदम
1052012c शाश्वती शबला मह्यं कीर्तिरात्मवतो यथा
1052013a अस्यां हव्यं च कव्यं च प्राणयात्रा तथैव च
1052013c आयत्तमग्निहोत्रं च बलिर्होमस्तथैव च
1052014a स्वाहाकारवषट्कारौ विद्याश्च विविधास्तथा
1052014c आयत्तमत्र राजर्षे सर्वमेतन्न संशयः
1052015a सर्व स्वमेतत्सत्येन मम तुष्टिकरी सदा
1052015c कारणैर्बहुभी राजन्न दास्ये शबलां तव
1052016a वसिष्ठेनैवमुक्तस्तु विश्वामित्रोऽब्रवीत्ततः
1052016c संरब्धतरमत्यर्थं वाक्यं वाक्यविशारदः
1052017a हैरण्यकक्ष्याग्रैवेयान्सुवर्णाङ्कुशभूषितान्
1052017c ददामि कुञ्जराणां ते सहस्राणि चतुर्दश
1052018a हैरण्यानां रथानां च श्वेताश्वानां चतुर्युजाम्
1052018c ददामि ते शतान्यष्टौ किङ्किणीकविभूषितान्
1052019a हयानां देशजातानां कुलजानां महौजसाम्
1052019c सहस्रमेकं दश च ददामि तव सुव्रत
1052020a नानावर्णविभक्तानां वयःस्थानां तथैव च
1052020c ददाम्येकां गवां कोटिं शबला दीयतां मम
1052021a एवमुक्तस्तु भगवान्विश्वामित्रेण धीमता
1052021c न दास्यामीति शबलां प्राह राजन्कथंचन
1052022a एतदेव हि मे रत्नमेतदेव हि मे धनम्
1052022c एतदेव हि सर्वस्वमेतदेव हि जीवितम्
1052023a दर्शश्च पूर्णमासश्च यज्ञाश्चैवाप्तदक्षिणाः
1052023c एतदेव हि मे राजन्विविधाश्च क्रियास्तथा
1052024a अदोमूलाः क्रियाः सर्वा मम राजन्न संशयः
1052024c बहूनां किं प्रलापेन न दास्ये कामदोहिनीम्
1053001a कामधेनुं वसिष्ठोऽपि यदा न त्यजते मुनिः
1053001c तदास्य शबलां राम विश्वामित्रोऽन्वकर्षत
1053002a नीयमाना तु शबला राम राज्ञा महात्मना
1053002c दुःखिता चिन्तयामास रुदन्ती शोककर्शिता
1053003a परित्यक्ता वसिष्ठेन किमहं सुमहात्मना
1053003c याहं राजभृतैर्दीना ह्रियेयं भृशदुःखिता
1053004a किं मयापकृतं तस्य महर्षेर्भावितात्मनः
1053004c यन्मामनागसं भक्तामिष्टां त्यजति धार्मिकः
1053005a इति सा चिन्तयित्वा तु निःश्वस्य च पुनः पुनः
1053005c जगाम वेगेन तदा वसिष्ठं परमौजसं
1053006a निर्धूय तांस्तदा भृत्याञ्शतशः शत्रुसूदन
1053006c जगामानिलवेगेन पादमूलं महात्मनः
1053007a शबला सा रुदन्ती च क्रोशन्ती चेदमब्रवीत्
1053007c वसिष्ठस्याग्रतः स्थित्वा मेघदुन्दुभिराविणी
1053008a भगवन्किं परित्यक्ता त्वयाहं ब्रह्मणः सुत
1053008c यस्माद्राजभृता मां हि नयन्ते त्वत्सकाशतः
1053009a एवमुक्तस्तु ब्रह्मर्षिरिदं वचनमब्रवीत्
1053009c शोकसंतप्तहृदयां स्वसारमिव दुःखिताम्
1053010a न त्वां त्यजामि शबले नापि मेऽपकृतं त्वया
1053010c एष त्वां नयते राजा बलान्मत्तो महाबलः
1053011a न हि तुल्यं बलं मह्यं राजा त्वद्य विशेषतः
1053011c बली राजा क्षत्रियश्च पृथिव्याः पतिरेव च
1053012a इयमक्षौहिणीपूर्णा सवाजिरथसंकुला
1053012c हस्तिध्वजसमाकीर्णा तेनासौ बलवत्तरः
1053013a एवमुक्ता वसिष्ठेन प्रत्युवाच विनीतवत्
1053013c वचनं वचनज्ञा सा ब्रह्मर्षिममितप्रभम्
1053014a न बलं क्षत्रियस्याहुर्ब्राह्मणो बलवत्तरः
1053014c ब्रह्मन्ब्रह्मबलं दिव्यं क्षत्रात्तु बलवत्तरम्
1053015a अप्रमेयबलं तुभ्यं न त्वया बलवत्तरः
1053015c विश्वामित्रो महावीर्यस्तेजस्तव दुरासदम्
1053016a नियुङ्क्ष्व मां महातेजस्त्वद्ब्रह्मबलसंभृताम्
1053016c तस्य दर्पं बलं यत्तन्नाशयामि दुरात्मनः
1053017a इत्युक्तस्तु तया राम वसिष्ठः सुमहायशाः
1053017c सृजस्वेति तदोवाच बलं परबलारुजम्
1053018a तस्या हुम्भारवोत्सृष्टाः पह्लवाः शतशो नृप
1053018c नाशयन्ति बलं सर्वं विश्वामित्रस्य पश्यतः
1053019a स राजा परमक्रुद्धः क्रोधविस्फारितेक्षणः
1053019c पह्लवान्नाशयामास शस्त्रैरुच्चावचैरपि
1053020a विश्वामित्रार्दितान्दृष्ट्वा पह्लवाञ्शतशस्तदा
1053020c भूय एवासृजद्घोराञ्शकान्यवनमिश्रितान्
1053021a तैरासीत्संवृता भूमिः शकैर्यवनमिश्रितैः
1053021c प्रभावद्भिर्महावीर्यैर्हेमकिञ्जल्कसंनिभैः
1053022a दीर्घासिपट्टिशधरैर्हेमवर्णाम्बरावृतैः
1053022c निर्दग्धं तद्बलं सर्वं प्रदीप्तैरिव पावकैः
1053023a ततोऽस्त्राणि महातेजा विश्वामित्रो मुमोच ह
1054001a ततस्तानाकुलान्दृष्ट्वा विश्वामित्रास्त्रमोहितान्
1054001c वसिष्ठश्चोदयामास कामधुक्सृज योगतः
1054002a तस्या हुम्भारवाज्जाताः काम्बोजा रविसंनिभाः
1054002c ऊधसस्त्वथ संजाताः पह्लवाः शस्त्रपाणयः
1054003a योनिदेशाच्च यवनः शकृद्देशाच्छकास्तथा
1054003c रोमकूपेषु मेच्छाश्च हरीताः सकिरातकाः
1054004a तैस्तन्निषूदितं सैन्यं विश्वमित्रस्य तत्क्षणात्
1054004c सपदातिगजं साश्वं सरथं रघुनन्दन
1054005a दृष्ट्वा निषूदितं सैन्यं वसिष्ठेन महात्मना
1054005c विश्वामित्रसुतानां तु शतं नानाविधायुधम्
1054006a अभ्यधावत्सुसंक्रुद्धं वसिष्ठं जपतां वरम्
1054006c हुंकारेणैव तान्सर्वान्निर्ददाह महानृषिः
1054007a ते साश्वरथपादाता वसिष्ठेन महात्मना
1054007c भस्मीकृता मुहूर्तेन विश्वामित्रसुतास्तदा
1054008a दृष्ट्वा विनाशितान्पुत्रान्बलं च सुमहायशाः
1054008c सव्रीडश्चिन्तयाविष्टो विश्वामित्रोऽभवत्तदा
1054009a संदुर इव निर्वेगो भग्नदंष्ट्र इवोरगः
1054009c उपरक्त इवादित्यः सद्यो निष्प्रभतां गतः
1054010a हतपुत्रबलो दीनो लूनपक्ष इव द्विजः
1054010c हतदर्पो हतोत्साहो निर्वेदं समपद्यत
1054011a स पुत्रमेकं राज्याय पालयेति नियुज्य च
1054011c पृथिवीं क्षत्रधर्मेण वनमेवान्वपद्यत
1054012a स गत्वा हिमवत्पार्श्वं किंनरोरगसेवितम्
1054012c महादेवप्रसादार्थं तपस्तेपे महातपाः
1054013a केनचित्त्वथ कालेन देवेशो वृषभध्वजः
1054013c दर्शयामास वरदो विश्वामित्रं महामुनिम्
1054014a किमर्थं तप्यसे राजन्ब्रूहि यत्ते विवक्षितम्
1054014c वरदोऽस्मि वरो यस्ते काङ्क्षितः सोऽभिधीयताम्
1054015a एवमुक्तस्तु देवेन विश्वामित्रो महातपाः
1054015c प्रणिपत्य महादेवमिदं वचनमब्रवीत्
1054016a यदि तुष्टो महादेव धनुर्वेदो ममानघ
1054016c साङ्गोपाङ्गोपनिषदः सरहस्यः प्रदीयताम्
1054017a यानि देवेषु चास्त्राणि दानवेषु महर्षिषु
1054017c गन्धर्वयक्षरक्षःसु प्रतिभान्तु ममानघ
1054018a तव प्रसादाद्भवतु देवदेव ममेप्सितम्
1054018c एवमस्त्विति देवेशो वाक्यमुक्त्वा दिवं गतः
1054019a प्राप्य चास्त्राणि राजर्षिर्विश्वामित्रो महाबलः
1054019c दर्पेण महता युक्तो दर्पपूर्णोऽभवत्तदा
1054020a विवर्धमानो वीर्येण समुद्र इव पर्वणि
1054020c हतमेव तदा मेने वसिष्ठमृषिसत्तमम्
1054021a ततो गत्वाश्रमपदं मुमोचास्त्राणि पार्थिवः
1054021c यैस्तत्तपोवनं सर्वं निर्दग्धं चास्त्रतेजसा
1054022a उदीर्यमाणमस्त्रं तद्विश्वामित्रस्य धीमतः
1054022c दृष्ट्वा विप्रद्रुता भीता मुनयः शतशो दिशः
1054023a वसिष्ठस्य च ये शिष्यास्तथैव मृगपक्षिणः
1054023c विद्रवन्ति भयाद्भीता नानादिग्भ्यः सहस्रशः
1054024a वसिष्ठस्याश्रमपदं शून्यमासीन्महात्मनः
1054024c मुहूर्तमिव निःशब्दमासीदीरिणसंनिभम्
1054025a वदतो वै वसिष्ठस्य मा भैष्टेति मुहुर्मुहुः
1054025c नाशयाम्यद्य गाधेयं नीहारमिव भास्करः
1054026a एवमुक्त्वा महातेजा वसिष्ठो जपतां वरः
1054026c विश्वामित्रं तदा वाक्यं सरोषमिदमब्रवीत्
1054027a आश्रमं चिरसंवृद्धं यद्विनाशितवानसि
1054027c दुराचारोऽसि यन्मूढ तस्मात्त्वं न भविष्यसि
1054028a इत्युक्त्वा परमक्रुद्धो दण्डमुद्यम्य सत्वरः
1054028c विधूम इव कालाग्निर्यमदण्डमिवापरम्
1055001a एवमुक्तो वसिष्ठेन विश्वामित्रो महाबलः
1055001c आग्नेयमस्त्रमुत्क्षिप्य तिष्ठ तिष्ठेति चाब्रवीत्
1055002a वसिष्ठो भगवान्क्रोधादिदं वचनमब्रवीत्
1055003a क्षत्रबन्धो स्थितोऽस्म्येष यद्बलं तद्विदर्शय
1055003c नाशयाम्येष ते दर्पं शस्त्रस्य तव गाधिज
1055004a क्व च ते क्षत्रियबलं क्व च ब्रह्मबलं महत्
1055004c पश्य ब्रह्मबलं दिव्यं मम क्षत्रियपांसन
1055005a तस्यास्त्रं गाधिपुत्रस्य घोरमाग्नेयमुत्तमम्
1055005c ब्रह्मदण्डेन तच्छान्तमग्नेर्वेग इवाम्भसा
1055006a वारुणं चैव रौद्रं च ऐन्द्रं पाशुपतं तथा
1055006c ऐषीकं चापि चिक्षेप रुषितो गाधिनन्दनः
1055007a मानवं मोहनं चैव गान्धर्वं स्वापनं तथा
1055007c जृम्भणं मोहनं चैव संतापनविलापने
1055008a शोषणं दारणं चैव वज्रमस्त्रं सुदुर्जयम्
1055008c ब्रह्मपाशं कालपाशं वारुणं पाशमेव च
1055009a पिनाकास्त्रं च दयितं शुष्कार्द्रे अशनी तथा
1055009c दण्डास्त्रमथ पैशाचं क्रौञ्चमस्त्रं तथैव च
1055010a धर्मचक्रं कालचक्रं विष्णुचक्रं तथैव च
1055010c वायव्यं मथनं चैव अस्त्रं हयशिरस्तथा
1055011a शक्तिद्वयं च चिक्षेप कङ्कालं मुसलं तथा
1055011c वैद्याधरं महास्त्रं च कालास्त्रमथ दारुणम्
1055012a त्रिशूलमस्त्रं घोरं च कापालमथ कङ्कणम्
1055012c एतान्यस्त्राणि चिक्षेप सर्वाणि रघुनन्दन
1055013a वसिष्ठे जपतां श्रेष्ठे तदद्भुतमिवाभवत्
1055013c तानि सर्वाणि दण्डेन ग्रसते ब्रह्मणः सुतः
1055014a तेषु शान्तेषु ब्रह्मास्त्रं क्षिप्तवान्गाधिनन्दनः
1055014c तदस्त्रमुद्यतं दृष्ट्वा देवाः साग्निपुरोगमाः
1055015a देवर्षयश्च संभ्रान्ता गन्धर्वाः समहोरगाः
1055015c त्रैलोक्यमासीत्संत्रस्तं ब्रह्मास्त्रे समुदीरिते
1055016a तदप्यस्त्रं महाघोरं ब्राह्मं ब्राह्मेण तेजसा
1055016c वसिष्ठो ग्रसते सर्वं ब्रह्मदण्डेन राघव
1055017a ब्रह्मास्त्रं ग्रसमानस्य वसिष्ठस्य महात्मनः
1055017c त्रैलोक्यमोहनं रौद्रं रूपमासीत्सुदारुणम्
1055018a रोमकूपेषु सर्वेषु वसिष्ठस्य महात्मनः
1055018c मरीच्य इव निष्पेतुरग्नेर्धूमाकुलार्चिषः
1055019a प्राज्वलद्ब्रह्मदण्डश्च वसिष्ठस्य करोद्यतः
1055019c विधूम इव कालाग्निर्यमदण्ड इवापरः
1055020a ततोऽस्तुवन्मुनिगणा वसिष्ठं जपतां वरम्
1055020c अमोघं ते बलं ब्रह्मंस्तेजो धारय तेजसा
1055021a निगृहीतस्त्वया ब्रह्मन्विश्वामित्रो महातपाः
1055021c प्रसीद जपतां श्रेष्ठ लोकाः सन्तु गतव्यथाः
1055022a एवमुक्तो महातेजाः शमं चक्रे महातपाः
1055022c विश्वामित्रोऽपि निकृतो विनिःश्वस्येदमब्रवीत्
1055023a धिग्बलं क्षत्रियबलं ब्रह्मतेजोबलं बलम्
1055023c एकेन ब्रह्मदण्डेन सर्वास्त्राणि हतानि मे
1055024a तदेतत्समवेक्ष्याहं प्रसन्नेन्द्रियमानसः
1055024c तपो महत्समास्थास्ये यद्वै ब्रह्मत्वकारकम्
1056001a ततः संतप्तहृदयः स्मरन्निग्रहमात्मनः
1056001c विनिःश्वस्य विनिःश्वस्य कृतवैरो महात्मना
1056002a स दक्षिणां दिशं गत्वा महिष्या सह राघव
1056002c तताप परमं घोरं विश्वामित्रो महातपाः
1056002e फलमूलाशनो दान्तश्चचार परमं तपः
1056003a अथास्य जज्ञिरे पुत्राः सत्यधर्मपरायणाः
1056003c हविष्पन्दो मधुष्पन्दो दृढनेत्रो महारथः
1056004a पूर्णे वर्षसहस्रे तु ब्रह्मा लोकपितामहः
1056004c अब्रवीन्मधुरं वाक्यं विश्वामित्रं तपोधनम्
1056005a जिता राजर्षिलोकास्ते तपसा कुशिकात्मज
1056005c अनेन तपसा त्वां हि राजर्षिरिति विद्महे
1056006a एवमुक्त्वा महातेजा जगाम सह दैवतैः
1056006c त्रिविष्टपं ब्रह्मलोकं लोकानां परमेश्वरः
1056007a विश्वामित्रोऽपि तच्छ्रुत्वा ह्रिया किंचिदवाङ्मुखः
1056007c दुःखेन महताविष्टः समन्युरिदमब्रवीत्
1056008a तपश्च सुमहत्तप्तं राजर्षिरिति मां विदुः
1056008c देवाः सर्षिगणाः सर्वे नास्ति मन्ये तपःफलम्
1056009a एवं निश्चित्य मनसा भूय एव महातपाः
1056009c तपश्चचार काकुत्स्थ परमं परमात्मवान्
1056010a एतस्मिन्नेव काले तु सत्यवादी जितेन्द्रियः
1056010c त्रिशङ्कुरिति विख्यात इक्ष्वाकु कुलनन्दनः
1056011a तस्य बुद्धिः समुत्पन्ना यजेयमिति राघव
1056011c गच्छेयं स्वशरीरेण देवानां परमां गतिम्
1056012a स वसिष्ठं समाहूय कथयामास चिन्तितम्
1056012c अशक्यमिति चाप्युक्तो वसिष्ठेन महात्मना
1056013a प्रत्याख्यातो वसिष्ठेन स ययौ दक्षिणां दिशम्
1056013c वसिष्ठा दीर्घ तपसस्तपो यत्र हि तेपिरे
1056014a त्रिशङ्कुः सुमहातेजाः शतं परमभास्वरम्
1056014c वसिष्ठपुत्रान्ददृशे तप्यमानान्यशस्विनः
1056015a सोऽभिगम्य महात्मानः सर्वानेव गुरोः सुतान्
1056015c अभिवाद्यानुपूर्व्येण ह्रिया किंचिदवाङ्मुखः
1056015e अब्रवीत्सुमहातेजाः सर्वानेव कृताञ्जलिः
1056016a शरणं वः प्रपद्येऽहं शरण्याञ्शरणागतः
1056016c प्रत्याख्यातोऽस्मि भद्रं वो वसिष्ठेन महात्मना
1056017a यष्टुकामो महायज्ञं तदनुज्ञातुमर्थथ
1056017c गुरुपुत्रानहं सर्वान्नमस्कृत्य प्रसादये
1056018a शिरसा प्रणतो याचे ब्राह्मणांस्तपसि स्थितान्
1056018c ते मां भवन्तः सिद्ध्यर्थं याजयन्तु समाहिताः
1056018e सशरीरो यथाहं हि देवलोकमवाप्नुयाम्
1056019a प्रत्याख्यातो वसिष्ठेन गतिमन्यां तपोधनाः
1056019c गुरुपुत्रानृते सर्वान्नाहं पश्यामि कांचन
1056020a इक्ष्वाकूणां हि सर्वेषां पुरोधाः परमा गतिः
1056020c तस्मादनन्तरं सर्वे भवन्तो दैवतं मम
1057001a ततस्त्रिशङ्कोर्वचनं श्रुत्वा क्रोधसमन्वितम्
1057001c ऋषिपुत्रशतं राम राजानमिदमब्रवीत्
1057002a प्रत्याख्यातोऽसि दुर्बुद्धे गुरुणा सत्यवादिना
1057002c तं कथं समतिक्रम्य शाखान्तरमुपेयिवान्
1057003a इक्ष्वाकूणां हि सर्वेषां पुरोधाः परमा गतिः
1057003c न चातिक्रमितुं शक्यं वचनं सत्यवादिनः
1057004a अशक्यमिति चोवाच वसिष्ठो भगवानृषिः
1057004c तं वयं वै समाहर्तुं क्रतुं शक्ताः कथं तव
1057005a बालिशस्त्वं नरश्रेष्ठ गम्यतां स्वपुरं पुनः
1057005c याजने भगवाञ्शक्तस्त्रैलोक्यस्यापि पार्थिव
1057006a तेषां तद्वचनं श्रुत्वा क्रोधपर्याकुलाक्षरम्
1057006c स राजा पुनरेवैतानिदं वचनमब्रवीत्
1057007a प्रत्याख्यातोऽस्मि गुरुणा गुरुपुत्रैस्तथैव च
1057007c अन्यां गतिं गमिष्यामि स्वस्ति वोऽस्तु तपोधनाः
1057008a ऋषिपुत्रास्तु तच्छ्रुत्वा वाक्यं घोराभिसंहितम्
1057008c शेपुः परमसंक्रुद्धाश्चण्डालत्वं गमिष्यसि
1057008e एवमुक्त्वा महात्मानो विविशुस्ते स्वमाश्रमम्
1057009a अथ रात्र्यां व्यतीतायां राजा चण्डालतां गतः
1057009c नीलवस्त्रधरो नीलः परुषो ध्वस्तमूर्धजः
1057009e चित्यमाल्यानुलेपश्च आयसाभरणोऽभवत्
1057010a तं दृष्ट्वा मन्त्रिणः सर्वे त्यक्त्वा चण्डालरूपिणम्
1057010c प्राद्रवन्सहिता राम पौरा येऽस्यानुगामिनः
1057011a एको हि राजा काकुत्स्थ जगाम परमात्मवान्
1057011c दह्यमानो दिवारात्रं विश्वामित्रं तपोधनम्
1057012a विश्वामित्रस्तु तं दृष्ट्वा राजानं विफलीकृतम्
1057012c चण्डालरूपिणं राम मुनिः कारुण्यमागतः
1057013a कारुण्यात्स महातेजा वाक्यं परम धार्मिकः
1057013c इदं जगाद भद्रं ते राजानं घोरदर्शनम्
1057014a किमागमनकार्यं ते राजपुत्र महाबल
1057014c अयोध्याधिपते वीर शापाच्चण्डालतां गतः
1057015a अथ तद्वाक्यमाकर्ण्य राजा चण्डालतां गतः
1057015c अब्रवीत्प्राञ्जलिर्वाक्यं वाक्यज्ञो वाक्यकोविदम्
1057016a प्रत्याख्यातोऽस्मि गुरुणा गुरुपुत्रैस्तथैव च
1057016c अनवाप्यैव तं कामं मया प्राप्तो विपर्ययः
1057017a सशरीरो दिवं यायामिति मे सौम्यदर्शनम्
1057017c मया चेष्टं क्रतुशतं तच्च नावाप्यते फलम्
1057018a अनृतं नोक्त पूर्वं मे न च वक्ष्ये कदाचन
1057018c कृच्छ्रेष्वपि गतः सौम्य क्षत्रधर्मेण ते शपे
1057019a यज्ञैर्बहुविधैरिष्टं प्रजा धर्मेण पालिताः
1057019c गुरवश्च महात्मानः शीलवृत्तेन तोषिताः
1057020a धर्मे प्रयतमानस्य यज्ञं चाहर्तुमिच्छतः
1057020c परितोषं न गच्छन्ति गुरवो मुनिपुंगव
1057021a दैवमेव परं मन्ये पौरुषं तु निरर्थकम्
1057021c दैवेनाक्रम्यते सर्वं दैवं हि परमा गतिः
1057022a तस्य मे परमार्तस्य प्रसादमभिकाङ्क्षतः
1057022c कर्तुमर्हसि भद्रं ते दैवोपहतकर्मणः
1057023a नान्यां गतिं गमिष्यामि नान्यः शरणमस्ति मे
1057023c दैवं पुरुषकारेण निवर्तयितुमर्हसि
1058001a उक्तवाक्यं तु राजानं कृपया कुशिकात्मजः
1058001c अब्रवीन्मधुरं वाक्यं साक्षाच्चण्डालरूपिणम्
1058002a इक्ष्वाको स्वागतं वत्स जानामि त्वां सुधार्मिकम्
1058002c शरणं ते भविष्यामि मा भैषीर्नृपपुंगव
1058003a अहमामन्त्रये सर्वान्महर्षीन्पुण्यकर्मणः
1058003c यज्ञसाह्यकरान्राजंस्ततो यक्ष्यसि निर्वृतः
1058004a गुरुशापकृतं रूपं यदिदं त्वयि वर्तते
1058004c अनेन सह रूपेण सशरीरो गमिष्यसि
1058005a हस्तप्राप्तमहं मन्ये स्वर्गं तव नरेश्वर
1058005c यस्त्वं कौशिकमागम्य शरण्यं शरणं गतः
1058006a एवमुक्त्वा महातेजाः पुत्रान्परमधार्मिकान्
1058006c व्यादिदेश महाप्राज्ञान्यज्ञसंभारकारणात्
1058007a सर्वाञ्शिष्यान्समाहूय वाक्यमेतदुवाच ह
1058008a सर्वानृषिवरान्वत्सा आनयध्वं ममाज्ञया
1058008c सशिष्यान्सुहृदश्चैव सर्त्विजः सुबहुश्रुतान्
1058009a यदन्यो वचनं ब्रूयान्मद्वाक्यबलचोदितः
1058009c तत्सर्वमखिलेनोक्तं ममाख्येयमनादृतम्
1058010a तस्य तद्वचनं श्रुत्वा दिशो जग्मुस्तदाज्ञया
1058010c आजग्मुरथ देशेभ्यः सर्वेभ्यो ब्रह्मवादिनः
1058011a ते च शिष्याः समागम्य मुनिं ज्वलिततेजसम्
1058011c ऊचुश्च वचनं सर्वे सर्वेषां ब्रह्मवादिनाम्
1058012a श्रुत्वा ते वचनं सर्वे समायान्ति द्विजातयः
1058012c सर्वदेशेषु चागच्छन्वर्जयित्वा महोदयम्
1058013a वासिष्ठं तच्छतं सर्वं क्रोधपर्याकुलाक्षरम्
1058013c यदाह वचनं सर्वं शृणु त्वं मुनिपुंगव
1058014a क्षत्रियो याजको यस्य चण्डालस्य विशेषतः
1058014c कथं सदसि भोक्तारो हविस्तस्य सुरर्षयः
1058015a ब्राह्मणा वा महात्मानो भुक्त्वा चण्डालभोजनम्
1058015c कथं स्वर्गं गमिष्यन्ति विश्वामित्रेण पालिताः
1058016a एतद्वचनं नैष्ठुर्यमूचुः संरक्तलोचनाः
1058016c वासिष्ठा मुनिशार्दूल सर्वे ते समहोदयाः
1058017a तेषां तद्वचनं श्रुत्वा सर्वेषां मुनिपुंगवः
1058017c क्रोधसंरक्तनयनः सरोषमिदमब्रवीत्
1058018a यद्दूषयन्त्यदुष्टं मां तप उग्रं समास्थितम्
1058018c भस्मीभूता दुरात्मानो भविष्यन्ति न संशयः
1058019a अद्य ते कालपाशेन नीता वैवस्वतक्षयम्
1058019c सप्तजातिशतान्येव मृतपाः सन्तु सर्वशः
1058020a श्वमांसनियताहारा मुष्टिका नाम निर्घृणाः
1058020c विकृताश्च विरूपाश्च लोकाननुचरन्त्विमान्
1058021a महोदयश्च दुर्बुद्धिर्मामदूष्यं ह्यदूषयत्
1058021c दूषिटः सर्वलोकेषु निषादत्वं गमिष्यति
1058022a प्राणातिपातनिरतो निरनुक्रोशतां गतः
1058022c दीर्घकालं मम क्रोधाद्दुर्गतिं वर्तयिष्यति
1058023a एतावदुक्त्वा वचनं विश्वामित्रो महातपाः
1058023c विरराम महातेजा ऋषिमध्ये महामुनिः
1059001a तपोबलहतान्कृत्वा वासिष्ठान्समहोदयान्
1059001c ऋषिमध्ये महातेजा विश्वामित्रोऽभ्यभाषत
1059002a अयमिक्ष्वाकुदायादस्त्रिशङ्कुरिति विश्रुतः
1059002c धर्मिष्ठश्च वदान्यश्च मां चैव शरणं गतः
1059002e स्वेनानेन शरीरेण देवलोकजिगीषया
1059003a यथायं स्वशरीरेण देवलोकं गमिष्यति
1059003c तथा प्रवर्त्यतां यज्ञो भवद्भिश्च मया सह
1059004a विश्वामित्रवचः श्रुत्वा सर्व एव महर्षयः
1059004c ऊचुः समेत्य सहिता धर्मज्ञा धर्मसंहितम्
1059005a अयं कुशिकदायादो मुनिः परमकोपनः
1059005c यदाह वचनं सम्यगेतत्कार्यं न संशयः
1059006a अग्निकल्पो हि भगवाञ्शापं दास्यति रोषितः
1059006c तस्मात्प्रवर्त्यतां यज्ञः सशरीरो यथा दिवम्
1059006e गच्छेदिक्ष्वाकुदायादो विश्वामित्रस्य तेजसा
1059007a ततः प्रवर्त्यतां यज्ञः सर्वे समधितिष्ठते
1059008a एवमुक्त्वा महर्षयः संजह्रुस्ताः क्रियास्तदा
1059008c याजकाश्च महातेजा विश्वामित्रोऽभवत्क्रतौ
1059009a ऋत्विजश्चानुपूर्व्येण मन्त्रवन्मन्त्रकोविदाः
1059009c चक्रुः सर्वाणि कर्माणि यथाकल्पं यथाविधि
1059010a ततः कालेन महता विश्वामित्रो महातपाः
1059010c चकारावाहनं तत्र भागार्थं सर्वदेवताः
1059011a नाह्यागमंस्तदाहूता भागार्थं सर्वदेवताः
1059011c ततः क्रोधसमाविष्टो विश्वमित्रो महामुनिः
1059012a स्रुवमुद्यम्य सक्रोधस्त्रिशङ्कुमिदमब्रवीत्
1059012c पश्य मे तपसो वीर्यं स्वार्जितस्य नरेश्वर
1059013a एष त्वां स्वशरीरेण नयामि स्वर्गमोजसा
1059013c दुष्प्रापं स्वशरीरेण दिवं गच्छ नराधिप
1059014a स्वार्जितं किंचिदप्यस्ति मया हि तपसः फलम्
1059014c राजंस्त्वं तेजसा तस्य सशरीरो दिवं व्रज
1059015a उक्तवाक्ये मुनौ तस्मिन्सशरीरो नरेश्वरः
1059015c दिवं जगाम काकुत्स्थ मुनीनां पश्यतां तदा
1059016a देवलोकगतं दृष्ट्वा त्रिशङ्कुं पाकशासनः
1059016c सह सर्वैः सुरगणैरिदं वचनमब्रवीत्
1059017a त्रिशङ्को गच्छ भूयस्त्वं नासि स्वर्गकृतालयः
1059017c गुरुशापहतो मूढ पत भूमिमवाक्शिराः
1059018a एवमुक्तो महेन्द्रेण त्रिशङ्कुरपतत्पुनः
1059018c विक्रोशमानस्त्राहीति विश्वामित्रं तपोधनम्
1059019a तच्छ्रुत्वा वचनं तस्य क्रोशमानस्य कौशिकः
1059019c रोषमाहारयत्तीव्रं तिष्ठ तिष्ठेति चाब्रवीत्
1059020a ऋषिमध्ये स तेजस्वी प्रजापतिरिवापरः
1059020c सृजन्दक्षिणमार्गस्थान्सप्तर्षीनपरान्पुनः
1059021a नक्षत्रमालामपरामसृजत्क्रोधमूर्छितः
1059021c दक्षिणां दिशमास्थाय मुनिमध्ये महायशाः
1059022a सृष्ट्वा नक्षत्रवंशं च क्रोधेन कलुषीकृतः
1059022c अन्यमिन्द्रं करिष्यामि लोको वा स्यादनिन्द्रकः
1059022e दैवतान्यपि स क्रोधात्स्रष्टुं समुपचक्रमे
1059023a ततः परमसंभ्रान्ताः सर्षिसंघाः सुरर्षभाः
1059023c विश्वामित्रं महात्मानमूचुः सानुनयं वचः
1059024a अयं राजा महाभाग गुरुशापपरिक्षतः
1059024c सशरीरो दिवं यातुं नार्हत्येव तपोधन
1059025a तेषां तद्वचनं श्रुत्वा देवानां मुनिपुंगवः
1059025c अब्रवीत्सुमहद्वाक्यं कौशिकः सर्वदेवताः
1059026a सशरीरस्य भद्रं वस्त्रिशङ्कोरस्य भूपतेः
1059026c आरोहणं प्रतिज्ञाय नानृतं कर्तुमुत्सहे
1059027a सर्गोऽस्तु सशरीरस्य त्रिशङ्कोरस्य शाश्वतः
1059027c नक्षत्राणि च सर्वाणि मामकानि ध्रुवाण्यथ
1059028a यावल्लोका धरिष्यन्ति तिष्ठन्त्वेतानि सर्वशः
1059028c मत्कृतानि सुराः सर्वे तदनुज्ञातुमर्हथ
1059029a एवमुक्ताः सुराः सर्वे प्रत्यूचुर्मुनिपुंगवम्
1059030a एवं भवतु भद्रं ते तिष्ठन्त्वेतानि सर्वशः
1059030c गगने तान्यनेकानि वैश्वानरपथाद्बहिः
1059031a नक्षत्राणि मुनिश्रेष्ठ तेषु ज्योतिःषु जाज्वलन्
1059031c अवाक्शिरास्त्रिशङ्कुश्च तिष्ठत्वमरसंनिभः
1059032a विश्वामित्रस्तु धर्मात्मा सर्वदेवैरभिष्टुतः
1059032c ऋषिभिश्च महातेजा बाढमित्याह देवताः
1059033a ततो देवा महात्मानो मुनयश्च तपोधनाः
1059033c जग्मुर्यथागतं सर्वे यज्ञस्यान्ते नरोत्तम
1060001a विश्वामित्रो महात्माथ प्रस्थितान्प्रेक्ष्य तानृषीन्
1060001c अब्रवीन्नरशार्दूल सर्वांस्तान्वनवासिनः
1060002a महाविघ्नः प्रवृत्तोऽयं दक्षिणामास्थितो दिशम्
1060002c दिशमन्यां प्रपत्स्यामस्तत्र तप्स्यामहे तपः
1060003a पश्चिमायां विशालायां पुष्करेषु महात्मनः
1060003c सुखं तपश्चरिष्यामः परं तद्धि तपोवनम्
1060004a एवमुक्त्वा महातेजाः पुष्करेषु महामुनिः
1060004c तप उग्रं दुराधर्षं तेपे मूलफलाशनः
1060005a एतस्मिन्नेव काले तु अयोध्याधिपतिर्नृपः
1060005c अम्बरीष इति ख्यातो यष्टुं समुपचक्रमे
1060006a तस्य वै यजमानस्य पशुमिन्द्रो जहार ह
1060006c प्रनष्टे तु पशौ विप्रो राजानमिदमब्रवीत्
1060007a पशुरद्य हृतो राजन्प्रनष्टस्तव दुर्नयात्
1060007c अरक्षितारं राजानं घ्नन्ति दोषा नरेश्वर
1060008a प्रायश्चित्तं महद्ध्येतन्नरं वा पुरुषर्षभ
1060008c आनयस्व पशुं शीघ्रं यावत्कर्म प्रवर्तते
1060009a उपाध्याय वचः श्रुत्वा स राजा पुरुषर्षभ
1060009c अन्वियेष महाबुद्धिः पशुं गोभिः सहस्रशः
1060010a देशाञ्जनपदांस्तांस्तान्नगराणि वनानि च
1060010c आश्रमाणि च पुण्यानि मार्गमाणो महीपतिः
1060011a स पुत्रसहितं तात सभार्यं रघुनन्दन
1060011c भृगुतुङ्गे समासीनमृचीकं संददर्श ह
1060012a तमुवाच महातेजाः प्रणम्याभिप्रसाद्य च
1060012c ब्रह्मर्षिं तपसा दीप्तं राजर्षिरमितप्रभः
1060012e पृष्ट्वा सर्वत्र कुशलमृचीकं तमिदं वचः
1060013a गवां शतसहस्रेण विक्रिणीषे सुतं यदि
1060013c पशोरर्थे महाभाग कृतकृत्योऽस्मि भार्गव
1060014a सर्वे परिसृता देशा यज्ञियं न लभे पशुम्
1060014c दातुमर्हसि मूल्येन सुतमेकमितो मम
1060015a एवमुक्तो महातेजा ऋचीकस्त्वब्रवीद्वचः
1060015c नाहं ज्येष्ठं नरश्रेष्ठं विक्रीणीयां कथंचन
1060016a ऋचीकस्य वचः श्रुत्वा तेषां माता महात्मनाम्
1060016c उवाच नरशार्दूलमम्बरीषं तपस्विनी
1060017a ममापि दयितं विद्धि कनिष्ठं शुनकं नृप
1060018a प्रायेण हि नरश्रेष्ठ ज्येष्ठाः पितृषु वल्लभाः
1060018c मातॄणां च कनीयांसस्तस्माद्रक्षे कनीयसम्
1060019a उक्तवाक्ये मुनौ तस्मिन्मुनिपत्न्यां तथैव च
1060019c शुनःशेपः स्वयं राम मध्यमो वाक्यमब्रवीत्
1060020a पिता ज्येष्ठमविक्रेयं माता चाह कनीयसम्
1060020c विक्रीतं मध्यमं मन्ये राजन्पुत्रं नयस्व माम्
1060021a गवां शतसहस्रेण शुनःशेपं नरेश्वरः
1060021c गृहीत्वा परमप्रीतो जगाम रघुनन्दन
1060022a अम्बरीषस्तु राजर्षी रथमारोप्य सत्वरः
1060022c शुनःशेपं महातेजा जगामाशु महायशाः
1061001a शुनःशेपं नरश्रेष्ठ गृहीत्वा तु महायशाः
1061001c व्यश्राम्यत्पुष्करे राजा मध्याह्ने रघुनन्दन
1061002a तस्य विश्रममाणस्य शुनःशेपो महायशाः
1061002c पुष्करं श्रेष्ठमागम्य विश्वामित्रं ददर्श ह
1061003a विषण्णवदनो दीनस्तृष्णया च श्रमेण च
1061003c पपाताङ्के मुने राम वाक्यं चेदमुवाच ह
1061004a न मेऽस्ति माता न पिता ज्ञातयो बान्धवाः कुतः
1061004c त्रातुमर्हसि मां सौम्य धर्मेण मुनिपुंगव
1061005a त्राता त्वं हि मुनिश्रेष्ठ सर्वेषां त्वं हि भावनः
1061005c राजा च कृतकार्यः स्यादहं दीर्घायुरव्ययः
1061006a स्वर्गलोकमुपाश्नीयां तपस्तप्त्वा ह्यनुत्तमम्
1061006c स मे नाथो ह्यनाथस्य भव भव्येन चेतसा
1061006e पितेव पुत्रं धर्मात्मंस्त्रातुमर्हसि किल्बिषात्
1061007a तस्य तद्वचनं श्रुत्वा विश्वामित्रो महातपाः
1061007c सान्त्वयित्वा बहुविधं पुत्रानिदमुवाच ह
1061008a यत्कृते पितरः पुत्राञ्जनयन्ति शुभार्थिनः
1061008c परलोकहितार्थाय तस्य कालोऽयमागतः
1061009a अयं मुनिसुतो बालो मत्तः शरणमिच्छति
1061009c अस्य जीवितमात्रेण प्रियं कुरुत पुत्रकाः
1061010a सर्वे सुकृतकर्माणः सर्वे धर्मपरायणाः
1061010c पशुभूता नरेन्द्रस्य तृप्तिमग्नेः प्रयच्छत
1061011a नाथवांश्च शुनःशेपो यज्ञश्चाविघ्नतो भवेत्
1061011c देवतास्तर्पिताश्च स्युर्मम चापि कृतं वचः
1061012a मुनेस्तु वचनं श्रुत्वा मधुष्यन्दादयः सुताः
1061012c साभिमानं नरश्रेष्ठ सलीलमिदमब्रुवन्
1061013a कथमात्मसुतान्हित्वा त्रायसेऽन्यसुतं विभो
1061013c अकार्यमिव पश्यामः श्वमांसमिव भोजने
1061014a तेषां तद्वचनं श्रुत्वा पुत्राणां मुनिपुंगवः
1061014c क्रोधसंरक्तनयनो व्याहर्तुमुपचक्रमे
1061015a निःसाध्वसमिदं प्रोक्तं धर्मादपि विगर्हितम्
1061015c अतिक्रम्य तु मद्वाक्यं दारुणं रोमहर्षणम्
1061016a श्वमांसभोजिनः सर्वे वासिष्ठा इव जातिषु
1061016c पूर्णं वर्षसहस्रं तु पृथिव्यामनुवत्स्यथ
1061017a कृत्वा शापसमायुक्तान्पुत्रान्मुनिवरस्तदा
1061017c शुनःशेपमुवाचार्तं कृत्वा रक्षां निरामयाम्
1061018a पवित्रपाशैरासक्तो रक्तमाल्यानुलेपनः
1061018c वैष्णवं यूपमासाद्य वाग्भिरग्निमुदाहर
1061019a इमे तु गाथे द्वे दिव्ये गायेथा मुनिपुत्रक
1061019c अम्बरीषस्य यज्ञेऽस्मिंस्ततः सिद्धिमवाप्स्यसि
1061020a शुनःशेपो गृहीत्वा ते द्वे गाथे सुसमाहितः
1061020c त्वरया राजसिंहं तमम्बरीषमुवाच ह
1061021a राजसिंह महासत्त्व शीघ्रं गच्छावहे सदः
1061021c निवर्तयस्व राजेन्द्र दीक्षां च समुपाहर
1061022a तद्वाक्यमृषिपुत्रस्य श्रुत्वा हर्षं समुत्सुकः
1061022c जगाम नृपतिः शीघ्रं यज्ञवाटमतन्द्रितः
1061023a सदस्यानुमते राजा पवित्रकृतलक्षणम्
1061023c पशुं रक्ताम्बरं कृत्वा यूपे तं समबन्धयत्
1061024a स बद्धो वाग्भिरग्र्याभिरभितुष्टाव वै सुरौ
1061024c इन्द्रमिन्द्रानुजं चैव यथावन्मुनिपुत्रकः
1061025a ततः प्रीतः सहस्राक्षो रहस्यस्तुतितर्पितः
1061025c दीर्घमायुस्तदा प्रादाच्छुनःशेपाय राघव
1061026a स च राजा नरश्रेष्ठ यज्ञस्य च समाप्तवान्
1061026c फलं बहुगुणं राम सहस्राक्षप्रसादजम्
1061027a विश्वामित्रोऽपि धर्मात्मा भूयस्तेपे महातपाः
1061027c पुष्करेषु नरश्रेष्ठ दशवर्षशतानि च
1062001a पूर्णे वर्षसहस्रे तु व्रतस्नातं महामुनिम्
1062001c अभ्यागच्छन्सुराः सर्वे तपःफलचिकीर्षवः
1062002a अब्रवीत्सुमहातेजा ब्रह्मा सुरुचिरं वचः
1062002c ऋषिस्त्वमसि भद्रं ते स्वार्जितैः कर्मभिः शुभैः
1062003a तमेवमुक्त्वा देवेशस्त्रिदिवं पुनरभ्यगात्
1062003c विश्वामित्रो महातेजा भूयस्तेपे महत्तपः
1062004a ततः कालेन महता मेनका परमाप्सराः
1062004c पुष्करेषु नरश्रेष्ठ स्नातुं समुपचक्रमे
1062005a तां ददर्श महातेजा मेनकां कुशिकात्मजः
1062005c रूपेणाप्रतिमां तत्र विद्युतं जलदे यथा
1062006a दृष्ट्वा कन्दर्पवशगो मुनिस्तामिदमब्रवीत्
1062006c अप्सरः स्वागतं तेऽस्तु वस चेह ममाश्रमे
1062006e अनुगृह्णीष्व भद्रं ते मदनेन सुमोहितम्
1062007a इत्युक्ता सा वरारोहा तत्रावासमथाकरोत्
1062007c तपसो हि महाविघ्नो विश्वामित्रमुपागतः
1062008a तस्यां वसन्त्यां वर्षाणि पञ्च पञ्च च राघव
1062008c विश्वामित्राश्रमे सौम्य सुखेन व्यतिचक्रमुः
1062009a अथ काले गते तस्मिन्विश्वामित्रो महामुनिः
1062009c सव्रीड इव संवृत्तश्चिन्ताशोकपरायणः
1062010a बुद्धिर्मुनेः समुत्पन्ना सामर्षा रघुनन्दन
1062010c सर्वं सुराणां कर्मैतत्तपोऽपहरणं महत्
1062011a अहोरात्रापदेशेन गताः संवत्सरा दश
1062011c काममोहाभिभूतस्य विघ्नोऽयं प्रत्युपस्थितः
1062012a विनिःश्वसन्मुनिवरः पश्चात्तापेन दुःखितः
1062013a भीतामप्सरसं दृष्ट्वा वेपन्तीं प्राञ्जलिं स्थिताम्
1062013c मेनकां मधुरैर्वाक्यैर्विसृज्य कुशिकात्मजः
1062013e उत्तरं पर्वतं राम विश्वामित्रो जगाम ह
1062014a स कृत्वा नैष्ठिकीं बुद्धिं जेतुकामो महायशाः
1062014c कौशिकीतीरमासाद्य तपस्तेपे सुदारुणम्
1062015a तस्य वर्षसहस्रं तु घोरं तप उपासतः
1062015c उत्तरे पर्वते राम देवतानामभूद्भयम्
1062016a अमन्त्रयन्समागम्य सर्वे सर्षिगणाः सुराः
1062016c महर्षिशब्दं लभतां साध्वयं कुशिकात्मजः
1062017a देवतानां वचः श्रुत्वा सर्वलोकपितामहः
1062017c अब्रवीन्मधुरं वाक्यं विश्वामित्रं तपोधनम्
1062018a महर्षे स्वागतं वत्स तपसोग्रेण तोषितः
1062018c महत्त्वमृषिमुख्यत्वं ददामि तव कौशिक
1062019a ब्रह्मणः स वचः श्रुत्वा विश्वामित्रस्तपोधनः
1062019c प्राञ्जलिः प्रणतो भूत्वा प्रत्युवाच पितामहम्
1062020a ब्रह्मर्षि शब्दमतुलं स्वार्जितैः कर्मभिः शुभैः
1062020c यदि मे भगवानाह ततोऽहं विजितेन्द्रियः
1062021a तमुवाच ततो ब्रह्मा न तावत्त्वं जितेन्द्रियः
1062021c यतस्व मुनिशार्दूल इत्युक्त्वा त्रिदिवं गतः
1062022a विप्रस्थितेषु देवेषु विश्वामित्रो महामुनिः
1062022c ऊर्ध्वबाहुर्निरालम्बो वायुभक्षस्तपश्चरन्
1062023a धर्मे पञ्चतपा भूत्वा वर्षास्वाकाशसंश्रयः
1062023c शिशिरे सलिलस्थायी रात्र्यहानि तपोधनः
1062024a एवं वर्षसहस्रं हि तपो घोरमुपागमत्
1062025a तस्मिन्संतप्यमाने तु विश्वामित्रे महामुनौ
1062025c संभ्रमः सुमहानासीत्सुराणां वासवस्य च
1062026a रम्भामप्सरसं शक्रः सह सर्वैर्मरुद्गणैः
1062026c उवाचात्महितं वाक्यमहितं कौशिकस्य च
1063001a सुरकार्यमिदं रम्भे कर्तव्यं सुमहत्त्वया
1063001c लोभनं कौशिकस्येह काममोहसमन्वितम्
1063002a तथोक्ता साप्सरा राम सहस्राक्षेण धीमता
1063002c व्रीडिता प्राञ्जलिर्भूत्वा प्रत्युवाच सुरेश्वरम्
1063003a अयं सुरपते घोरो विश्वामित्रो महामुनिः
1063003c क्रोधमुत्स्रक्ष्यते घोरं मयि देव न संशयः
1063003e ततो हि मे भयं देव प्रसादं कर्तुमर्हसि
1063004a तामुवाच सहस्राक्षो वेपमानां कृताञ्जलिम्
1063004c मा भैषि रम्भे भद्रं ते कुरुष्व मम शासनम्
1063005a कोकिलो हृदयग्राही माधवे रुचिरद्रुमे
1063005c अहं कन्दर्पसहितः स्थास्यामि तव पार्श्वतः
1063006a त्वं हि रूपं बहुगुणं कृत्वा परमभास्वरम्
1063006c तमृषिं कौशिकं रम्भे भेदयस्व तपस्विनम्
1063007a सा श्रुत्वा वचनं तस्य कृत्वा रूपमनुत्तमम्
1063007c लोभयामास ललिता विश्वामित्रं शुचिस्मिता
1063008a कोकिलस्य तु शुश्राव वल्गु व्याहरतः स्वनम्
1063008c संप्रहृष्टेन मनसा तत एनामुदैक्षत
1063009a अथ तस्य च शब्देन गीतेनाप्रतिमेन च
1063009c दर्शनेन च रम्भाया मुनिः संदेहमागतः
1063010a सहस्राक्षस्य तत्कर्म विज्ञाय मुनिपुंगवः
1063010c रम्भां क्रोधसमाविष्टः शशाप कुशिकात्मजः
1063011a यन्मां लोभयसे रम्भे कामक्रोधजयैषिणम्
1063011c दशवर्षसहस्राणि शैली स्थास्यसि दुर्भगे
1063012a ब्राह्मणः सुमहातेजास्तपोबलसमन्वितः
1063012c उद्धरिष्यति रम्भे त्वां मत्क्रोधकलुषीकृताम्
1063013a एवमुक्त्वा महातेजा विश्वामित्रो महामुनिः
1063013c अशक्नुवन्धारयितुं कोपं संतापमागतः
1063014a तस्य शापेन महता रम्भा शैली तदाभवत्
1063014c वचः श्रुत्वा च कन्दर्पो महर्षेः स च निर्गतः
1063015a कोपेन स महातेजास्तपोऽपहरणे कृते
1063015c इन्द्रियैरजितै राम न लेभे शान्तिमात्मनः
1064001a अथ हैमवतीं राम दिशं त्यक्त्वा महामुनिः
1064001c पूर्वां दिशमनुप्राप्य तपस्तेपे सुदारुणम्
1064002a मौनं वर्षसहस्रस्य कृत्वा व्रतमनुत्तमम्
1064002c चकाराप्रतिमं राम तपः परमदुष्करम्
1064003a पूर्णे वर्षसहस्रे तु काष्ठभूतं महामुनिम्
1064003c विघ्नैर्बहुभिराधूतं क्रोधो नान्तरमाविशत्
1064004a ततो देवाः सगन्धर्वाः पन्नगासुरराक्षसाः
1064004c मोहितास्तेजसा तस्य तपसा मन्दरश्मयः
1064004e कश्मलोपहताः सर्वे पितामहमथाब्रुवन्
1064005a बहुभिः कारणैर्देव विश्वामित्रो महामुनिः
1064005c लोभितः क्रोधितश्चैव तपसा चाभिवर्धते
1064006a न ह्यस्य वृजिनं किंचिद्दृश्यते सूक्ष्ममप्यथ
1064006c न दीयते यदि त्वस्य मनसा यदभीप्सितम्
1064006e विनाशयति त्रैलोक्यं तपसा सचराचरम्
1064006g व्याकुलाश्च दिशः सर्वा न च किंचित्प्रकाशते
1064007a सागराः क्षुभिताः सर्वे विशीर्यन्ते च पर्वताः
1064007c प्रकम्पते च पृथिवी वायुर्वाति भृशाकुलः
1064008a बुद्धिं न कुरुते यावन्नाशे देव महामुनिः
1064008c तावत्प्रसाद्यो भगवानग्निरूपो महाद्युतिः
1064009a कालाग्निना यथा पूर्वं त्रैलोक्यं दह्यतेऽखिलम्
1064009c देवराज्ये चिकीर्षेत दीयतामस्य यन्मतम्
1064010a ततः सुरगणाः सर्वे पितामहपुरोगमाः
1064010c विश्वामित्रं महात्मानं वाक्यं मधुरमब्रुवन्
1064011a ब्रह्मर्षे स्वागतं तेऽस्तु तपसा स्म सुतोषिताः
1064011c ब्राह्मण्यं तपसोग्रेण प्राप्तवानसि कौशिक
1064012a दीर्घमायुश्च ते ब्रह्मन्ददामि समरुद्गणः
1064012c स्वस्ति प्राप्नुहि भद्रं ते गच्छ सौम्य यथासुखम्
1064013a पितामहवचः श्रुत्वा सर्वेषां च दिवौकसाम्
1064013c कृत्वा प्रणामं मुदितो व्याजहार महामुनिः
1064014a ब्राह्मण्यं यदि मे प्राप्तं दीर्घमायुस्तथैव च
1064014c ओंकारोऽथ वषट्कारो वेदाश्च वरयन्तु माम्
1064015a क्षत्रवेदविदां श्रेष्ठो ब्रह्मवेदविदामपि
1064015c ब्रह्मपुत्रो वसिष्ठो मामेवं वदतु देवताः
1064015e यद्ययं परमः कामः कृतो यान्तु सुरर्षभाः
1064016a ततः प्रसादितो देवैर्वसिष्ठो जपतां वरः
1064016c सख्यं चकार ब्रह्मर्षिरेवमस्त्विति चाब्रवीत्
1064017a ब्रह्मर्षित्वं न संदेहः सर्वं संपत्स्यते तव
1064017c इत्युक्त्वा देवताश्चापि सर्वा जग्मुर्यथागतम्
1064018a विश्वामित्रोऽपि धर्मात्मा लब्ध्वा ब्राह्मण्यमुत्तमम्
1064018c पूजयामास ब्रह्मर्षिं वसिष्ठं जपतां वरम्
1064019a कृतकामो महीं सर्वां चचार तपसि स्थितः
1064019c एवं त्वनेन ब्राह्मण्यं प्राप्तं राम महात्मना
1064020a एष राम मुनिश्रेष्ठ एष विग्रहवांस्तपः
1064020c एष धर्मः परो नित्यं वीर्यस्यैष परायणम्
1064021a शतानन्दवचः श्रुत्वा रामलक्ष्मणसंनिधौ
1064021c जनकः प्राञ्जलिर्वाक्यमुवाच कुशिकात्मजम्
1064022a धन्योऽस्म्यनुगृहीतोऽस्मि यस्य मे मुनिपुंगव
1064022c यज्ञं काकुत्स्थ सहितः प्राप्तवानसि धार्मिक
1064023a पावितोऽहं त्वया ब्रह्मन्दर्शनेन महामुने
1064023c गुणा बहुविधाः प्राप्तास्तव संदर्शनान्मया
1064024a विस्तरेण च ते ब्रह्मन्कीर्त्यमानं महत्तपः
1064024c श्रुतं मया महातेजो रामेण च महात्मना
1064025a सदस्यैः प्राप्य च सदः श्रुतास्ते बहवो गुणाः
1064026a अप्रमेयं तपस्तुभ्यमप्रमेयं च ते बलम्
1064026c अप्रमेया गुणाश्चैव नित्यं ते कुशिकात्मज
1064027a तृप्तिराश्चर्यभूतानां कथानां नास्ति मे विभो
1064027c कर्मकालो मुनिश्रेष्ठ लम्बते रविमण्डलम्
1064028a श्वः प्रभाते महातेजो द्रष्टुमर्हसि मां पुनः
1064028c स्वागतं तपसां श्रेष्ठ मामनुज्ञातुमर्हसि
1064029a एवमुक्त्वा मुनिश्रेष्ठं वैदेहो मिथिलाधिपः
1064029c प्रदक्षिणं चकाराशु सोपाध्यायः सबान्धवः
1064030a विश्वामित्रोऽपि धर्मात्मा सहरामः सलक्ष्मणः
1064030c स्वं वाटमभिचक्राम पूज्यमानो महर्षिभिः
1065001a ततः प्रभाते विमले कृतकर्मा नराधिपः
1065001c विश्वामित्रं महात्मानमाजुहाव सराघवम्
1065002a तमर्चयित्वा धर्मात्मा शास्त्रदृष्टेन कर्मणा
1065002c राघवौ च महात्मानौ तदा वाक्यमुवाच ह
1065003a भगवन्स्वागतं तेऽस्तु किं करोमि तवानघ
1065003c भवानाज्ञापयतु मामाज्ञाप्यो भवता ह्यहम्
1065004a एवमुक्तः स धर्मात्मा जनकेन महात्मना
1065004c प्रत्युवाच मुनिर्वीरं वाक्यं वाक्यविशारदः
1065005a पुत्रौ दशरथस्येमौ क्षत्रियौ लोकविश्रुतौ
1065005c द्रष्टुकामौ धनुः श्रेष्ठं यदेतत्त्वयि तिष्ठति
1065006a एतद्दर्शय भद्रं ते कृतकामौ नृपात्मजौ
1065006c दर्शनादस्य धनुषो यथेष्टं प्रतियास्यतः
1065007a एवमुक्तस्तु जनकः प्रत्युवाच महामुनिम्
1065007c श्रूयतामस्य धनुषो यदर्थमिह तिष्ठति
1065008a देवरात इति ख्यातो निमेः षष्ठो महीपतिः
1065008c न्यासोऽयं तस्य भगवन्हस्ते दत्तो महात्मना
1065009a दक्षयज्ञवधे पूर्वं धनुरायम्य वीर्यवान्
1065009c रुद्रस्तु त्रिदशान्रोषात्सलीलमिदमब्रवीत्
1065010a यस्माद्भागार्थिनो भागान्नाकल्पयत मे सुराः
1065010c वराङ्गानि महार्हाणि धनुषा शातयामि वः
1065011a ततो विमनसः सर्वे देवा वै मुनिपुंगव
1065011c प्रसादयन्ति देवेशं तेषां प्रीतोऽभवद्भवः
1065012a प्रीतियुक्तः स सर्वेषां ददौ तेषां महात्मनाम्
1065013a तदेतद्देवदेवस्य धनूरत्नं महात्मनः
1065013c न्यासभूतं तदा न्यस्तमस्माकं पूर्वके विभो
1065014a अथ मे कृषतः क्षेत्रं लाङ्गलादुत्थिता मम
1065014c क्षेत्रं शोधयता लब्ध्वा नाम्ना सीतेति विश्रुता
1065015a भूतलादुत्थिता सा तु व्यवर्धत ममात्मजा
1065015c वीर्यशुल्केति मे कन्या स्थापितेयमयोनिजा
1065016a भूतलादुत्थितां तां तु वर्धमानां ममात्मजाम्
1065016c वरयामासुरागम्य राजानो मुनिपुंगव
1065017a तेषां वरयतां कन्यां सर्वेषां पृथिवीक्षिताम्
1065017c वीर्यशुल्केति भगवन्न ददामि सुतामहम्
1065018a ततः सर्वे नृपतयः समेत्य मुनिपुंगव
1065018c मिथिलामभ्युपागम्य वीर्यं जिज्ञासवस्तदा
1065019a तेषां जिज्ञासमानानां वीर्यं धनुरुपाहृतम्
1065019c न शेकुर्ग्रहणे तस्य धनुषस्तोलनेऽपि वा
1065020a तेषां वीर्यवतां वीर्यमल्पं ज्ञात्वा महामुने
1065020c प्रत्याख्याता नृपतयस्तन्निबोध तपोधन
1065021a ततः परमकोपेन राजानो मुनिपुंगव
1065021c अरुन्धन्मिथिलां सर्वे वीर्यसंदेहमागताः
1065022a आत्मानमवधूतं ते विज्ञाय मुनिपुंगव
1065022c रोषेण महताविष्टाः पीडयन्मिथिलां पुरीम्
1065023a ततः संवत्सरे पूर्णे क्षयं यातानि सर्वशः
1065023c साधनानि मुनिरेष्ठ ततोऽहं भृशदुःखितः
1065024a ततो देवगणान्सर्वांस्तपसाहं प्रसादयम्
1065024c ददुश्च परमप्रीताश्चतुरङ्गबलं सुराः
1065025a ततो भग्ना नृपतयो हन्यमाना दिशो ययुः
1065025c अवीर्या वीर्यसंदिग्धा सामात्याः पापकारिणः
1065026a तदेतन्मुनिशार्दूल धनुः परमभास्वरम्
1065026c रामलक्ष्मणयोश्चापि दर्शयिष्यामि सुव्रत
1065027a यद्यस्य धनुषो रामः कुर्यादारोपणं मुने
1065027c सुतामयोनिजां सीतां दद्यां दाशरथेरहम्
1066001a जनकस्य वचः श्रुत्वा विश्वामित्रो महामुनिः
1066001c धनुर्दर्शय रामाय इति होवाच पार्थिवम्
1066002a ततः स राजा जनकः सचिवान्व्यादिदेश ह
1066002c धनुरानीयतां दिव्यं गन्धमाल्यविभूषितम्
1066003a जनकेन समादिष्ठाः सचिवाः प्राविशन्पुरीम्
1066003c तद्धनुः पुरतः कृत्वा निर्जग्मुः पार्थिवाज्ञया
1066004a नृपां शतानि पञ्चाशद्व्यायतानां महात्मनाम्
1066004c मञ्जूषामष्टचक्रां तां समूहुस्ते कथंचन
1066005a तामादाय तु मञ्जूषामायतीं यत्र तद्धनुः
1066005c सुरोपमं ते जनकमूचुर्नृपतिमन्त्रिणः
1066006a इदं धनुर्वरं राजन्पूजितं सर्वराजभिः
1066006c मिथिलाधिप राजेन्द्र दर्शनीयं यदीच्छसि
1066007a तेषां नृपो वचः श्रुत्वा कृताञ्जलिरभाषत
1066007c विश्वामित्रं महात्मानं तौ चोभौ रामलक्ष्मणौ
1066008a इदं धनुर्वरं ब्रह्मञ्जनकैरभिपूजितम्
1066008c राजभिश्च महावीर्यैरशक्यं पूरितुं तदा
1066009a नैतत्सुरगणाः सर्वे नासुरा न च राक्षसाः
1066009c गन्धर्वयक्षप्रवराः सकिंनरमहोरगाः
1066010a क्व गतिर्मानुषाणां च धनुषोऽस्य प्रपूरणे
1066010c आरोपणे समायोगे वेपने तोलनेऽपि वा
1066011a तदेतद्धनुषां श्रेष्ठमानीतं मुनिपुंगव
1066011c दर्शयैतन्महाभाग अनयो राजपुत्रयोः
1066012a विश्वामित्रस्तु धर्मात्मा श्रुत्वा जनकभाषितम्
1066012c वत्स राम धनुः पश्य इति राघवमब्रवीत्
1066013a महर्षेर्वचनाद्रामो यत्र तिष्ठति तद्धनुः
1066013c मञ्जूषां तामपावृत्य दृष्ट्वा धनुरथाब्रवीत्
1066014a इदं धनुर्वरं ब्रह्मन्संस्पृशामीह पाणिना
1066014c यत्नवांश्च भविष्यामि तोलने पूरणेऽपि वा
1066015a बाढमित्येव तं राजा मुनिश्च समभाषत
1066015c लीलया स धनुर्मध्ये जग्राह वचनान्मुनेः
1066016a पश्यतां नृषहस्राणां बहूनां रघुनन्दनः
1066016c आरोपयत्स धर्मात्मा सलीलमिव तद्धनुः
1066017a आरोपयित्वा मौर्वीं च पूरयामास वीर्यवान्
1066017c तद्बभञ्ज धनुर्मध्ये नरश्रेष्ठो महायशाः
1066018a तस्य शब्दो महानासीन्निर्घातसमनिस्वनः
1066018c भूमिकम्पश्च सुमहान्पर्वतस्येव दीर्यतः
1066019a निपेतुश्च नराः सर्वे तेन शब्देन मोहिताः
1066019c वर्जयित्वा मुनिवरं राजानं तौ च राघवौ
1066020a प्रत्याश्वस्ते जने तस्मिन्राजा विगतसाध्वसः
1066020c उवाच प्राञ्जलिर्वाक्यं वाक्यज्ञो मुनिपुंगवम्
1066021a भगवन्दृष्टवीर्यो मे रामो दशरथात्मजः
1066021c अत्यद्भुतमचिन्त्यं च अतर्कितमिदं मया
1066022a जनकानां कुले कीर्तिमाहरिष्यति मे सुता
1066022c सीता भर्तारमासाद्य रामं दशरथात्मजम्
1066023a मम सत्या प्रतिज्ञा च वीर्यशुल्केति कौशिक
1066023c सीता प्राणैर्बहुमता देया रामाय मे सुता
1066024a भवतोऽनुमते ब्रह्मञ्शीघ्रं गच्छन्तु मन्त्रिणः
1066024c मम कौशिक भद्रं ते अयोध्यां त्वरिता रथैः
1066025a राजानं प्रश्रितैर्वाक्यैरानयन्तु पुरं मम
1066025c प्रदानं वीर्यशुल्कायाः कथयन्तु च सर्वशः
1066026a मुनिगुप्तौ च काकुत्स्थौ कथयन्तु नृपाय वै
1066026c प्रीयमाणं तु राजानमानयन्तु सुशीघ्रगाः
1066027a कौशिकश्च तथेत्याह राजा चाभाष्य मन्त्रिणः
1066027c अयोध्यां प्रेषयामास धर्मात्मा कृतशासनात्
1067001a जनकेन समादिष्टा दूतास्ते क्लान्तवाहनाः
1067001c त्रिरात्रमुषित्वा मार्गे तेऽयोध्यां प्राविशन्पुरीम्
1067002a ते राजवचनाद्दूता राजवेश्मप्रवेशिताः
1067002c ददृशुर्देवसंकाशं वृद्धं दशरथं नृपम्
1067003a बद्धाञ्जलिपुटाः सर्वे दूता विगतसाध्वसाः
1067003c राजानं प्रयता वाक्यमब्रुवन्मधुराक्षरम्
1067004a मैथिलो जनको राजा साग्निहोत्रपुरस्कृतः
1067004c कुशलं चाव्ययं चैव सोपाध्यायपुरोहितम्
1067005a मुहुर्मुहुर्मधुरया स्नेहसंयुक्तया गिरा
1067005c जनकस्त्वां महाराज पृच्छते सपुरःसरम्
1067006a पृष्ट्वा कुशलमव्यग्रं वैदेहो मिथिलाधिपः
1067006c कौशिकानुमते वाक्यं भवन्तमिदमब्रवीत्
1067007a पूर्वं प्रतिज्ञा विदिता वीर्यशुल्का ममात्मजा
1067007c राजानश्च कृतामर्षा निर्वीर्या विमुखीकृताः
1067008a सेयं मम सुता राजन्विश्वामित्रपुरःसरैः
1067008c यदृच्छयागतैर्वीरैर्निर्जिता तव पुत्रकैः
1067009a तच्च राजन्धनुर्दिव्यं मध्ये भग्नं महात्मना
1067009c रामेण हि महाराज महत्यां जनसंसदि
1067010a अस्मै देया मया सीता वीर्यशुल्का महात्मने
1067010c प्रतिज्ञां तर्तुमिच्छामि तदनुज्ञातुमर्हसि
1067011a सोपाध्यायो महाराज पुरोहितपुरस्कृतः
1067011c शीघ्रमागच्छ भद्रं ते द्रष्टुमर्हसि राघवौ
1067012a प्रीतिं च मम राजेन्द्र निर्वर्तयितुमर्हसि
1067012c पुत्रयोरुभयोरेव प्रीतिं त्वमपि लप्स्यसे
1067013a एवं विदेहाधिपतिर्मधुरं वाक्यमब्रवीत्
1067013c विश्वामित्राभ्यनुज्ञातः शतानन्दमते स्थितः
1067014a दूतवाक्यं तु तच्छ्रुत्वा राजा परमहर्षितः
1067014c वसिष्ठं वामदेवं च मन्त्रिणोऽन्यांश्च सोऽब्रवीत्
1067015a गुप्तः कुशिकपुत्रेण कौसल्यानन्दवर्धनः
1067015c लक्ष्मणेन सह भ्रात्रा विदेहेषु वसत्यसौ
1067016a दृष्टवीर्यस्तु काकुत्स्थो जनकेन महात्मना
1067016c संप्रदानं सुतायास्तु राघवे कर्तुमिच्छति
1067017a यदि वो रोचते वृत्तं जनकस्य महात्मनः
1067017c पुरीं गच्छामहे शीघ्रं मा भूत्कालस्य पर्ययः
1067018a मन्त्रिणो बाढमित्याहुः सह सर्वैर्महर्षिभिः
1067018c सुप्रीतश्चाब्रवीद्राजा श्वो यात्रेति स मन्त्रिणः
1067019a मन्त्रिणस्तु नरेन्द्रस्य रात्रिं परमसत्कृताः
1067019c ऊषुः प्रमुदिताः सर्वे गुणैः सर्वैः समन्विताः
1068001a ततो रात्र्यां व्यतीतायां सोपाध्यायः सबान्धवः
1068001c राजा दशरथो हृष्टः सुमन्त्रमिदमब्रवीत्
1068002a अद्य सर्वे धनाध्यक्षा धनमादाय पुष्कलम्
1068002c व्रजन्त्वग्रे सुविहिता नानारत्नसमन्विताः
1068003a चतुरङ्गबलं चापि शीघ्रं निर्यातु सर्वशः
1068003c ममाज्ञासमकालं च यानयुग्यमनुत्तमम्
1068004a वसिष्ठो वामदेवश्च जाबालिरथ काश्यपः
1068004c मार्कण्डेयश्च दीर्घायुरृषिः कात्यायनस्तथा
1068005a एते द्विजाः प्रयान्त्वग्रे स्यन्दनं योजयस्व मे
1068005c यथा कालात्ययो न स्याद्दूता हि त्वरयन्ति माम्
1068006a वचनाच्च नरेन्द्रस्य सा सेना चतुरङ्गिणी
1068006c राजानमृषिभिः सार्धं व्रजन्तं पृष्ठतोऽन्वगात्
1068007a गत्वा चतुरहं मार्गं विदेहानभ्युपेयिवान्
1068007c राजा तु जनकः श्रीमाञ्श्रुत्वा पूजामकल्पयत्
1068008a ततो राजानमासाद्य वृद्धं दशरथं नृपम्
1068008c जनको मुदितो राजा हर्षं च परमं ययौ
1068008e उवाच च नरश्रेष्ठो नरश्रेष्ठं मुदान्वितम्
1068009a स्वागतं ते महाराज दिष्ट्या प्राप्तोऽसि राघव
1068009c पुत्रयोरुभयोः प्रीतिं लप्स्यसे वीर्यनिर्जिताम्
1068010a दिष्ट्या प्राप्तो महातेजा वसिष्ठो भगवानृषिः
1068010c सह सर्वैर्द्विजश्रेष्ठैर्देवैरिव शतक्रतुः
1068011a दिष्ट्या मे निर्जिता विघ्ना दिष्ट्या मे पूजितं कुलम्
1068011c राघवैः सह संबन्धाद्वीर्यश्रेष्ठैर्महात्मभिः
1068012a श्वः प्रभाते नरेन्द्रेन्द्र निर्वर्तयितुमर्हसि
1068012c यज्ञस्यान्ते नरश्रेष्ठ विवाहमृषिसंमतम्
1068013a तस्य तद्वचनं श्रुत्वा ऋषिमध्ये नराधिपः
1068013c वाक्यं वाक्यविदां श्रेष्ठः प्रत्युवाच महीपतिम्
1068014a प्रतिग्रहो दातृवशः श्रुतमेतन्मया पुरा
1068014c यथा वक्ष्यसि धर्मज्ञ तत्करिष्यामहे वयम्
1068015a तद्धर्मिष्ठं यशस्यं च वचनं सत्यवादिनः
1068015c श्रुत्वा विदेहाधिपतिः परं विस्मयमागतः
1068016a ततः सर्वे मुनिगणाः परस्परसमागमे
1068016c हर्षेण महता युक्तास्तां निशामवसन्सुखम्
1068017a राजा च राघवौ पुत्रौ निशाम्य परिहर्षितः
1068017c उवास परमप्रीतो जनकेन सुपूजितः
1068018a जनकोऽपि महातेजाः क्रिया धर्मेण तत्त्ववित्
1068018c यज्ञस्य च सुताभ्यां च कृत्वा रात्रिमुवास ह
1069001a ततः प्रभाते जनकः कृतकर्मा महर्षिभिः
1069001c उवाच वाक्यं वाक्यज्ञः शतानन्दं पुरोहितम्
1069002a भ्राता मम महातेजा यवीयानतिधार्मिकः
1069002c कुशध्वज इति ख्यातः पुरीमध्यवसच्छुभाम्
1069003a वार्याफलकपर्यन्तां पिबन्निक्षुमतीं नदीम्
1069003c सांकाश्यां पुण्यसंकाशां विमानमिव पुष्पकम्
1069004a तमहं द्रष्टुमिच्छामि यज्ञगोप्ता स मे मतः
1069004c प्रीतिं सोऽपि महातेजा इमां भोक्ता मया सह
1069005a शासनात्तु नरेन्द्रस्य प्रययुः शीघ्रवाजिभिः
1069005c समानेतुं नरव्याघ्रं विष्णुमिन्द्राज्ञया यथा
1069006a आज्ञया तु नरेन्द्रस्य आजगाम कुशध्वजः
1069007a स ददर्श महात्मानं जनकं धर्मवत्सलम्
1069007c सोऽभिवाद्य शतानन्दं राजानं चापि धार्मिकम्
1069008a राजार्हं परमं दिव्यमासनं चाध्यरोहत
1069008c उपविष्टावुभौ तौ तु भ्रातरावमितौजसौ
1069009a प्रेषयामासतुर्वीरौ मन्त्रिश्रेष्ठं सुदामनम्
1069009c गच्छ मन्त्रिपते शीघ्रमैक्ष्वाकममितप्रभम्
1069009e आत्मजैः सह दुर्धर्षमानयस्व समन्त्रिणम्
1069010a औपकार्यां स गत्वा तु रघूणां कुलवर्धनम्
1069010c ददर्श शिरसा चैनमभिवाद्येदमब्रवीत्
1069011a अयोध्याधिपते वीर वैदेहो मिथिलाधिपः
1069011c स त्वां द्रष्टुं व्यवसितः सोपाध्यायपुरोहितम्
1069012a मन्त्रिश्रेष्ठवचः श्रुत्वा राजा सर्षिगणस्तदा
1069012c सबन्धुरगमत्तत्र जनको यत्र वर्तते
1069013a स राजा मन्त्रिसहितः सोपाध्यायः सबान्धवः
1069013c वाक्यं वाक्यविदां श्रेष्ठो वैदेहमिदमब्रवीत्
1069014a विदितं ते महाराज इक्ष्वाकुकुलदैवतम्
1069014c वक्ता सर्वेषु कृत्येषु वसिष्ठो भगवानृषिः
1069015a विश्वामित्राभ्यनुज्ञातः सह सर्वैर्महर्षिभिः
1069015c एष वक्ष्यति धर्मात्मा वसिष्ठो मे यथाक्रमम्
1069016a तूष्णींभूते दशरथे वसिष्ठो भगवानृषिः
1069016c उवाच वाक्यं वाक्यज्ञो वैदेहं सपुरोहितम्
1069017a अव्यक्तप्रभवो ब्रह्मा शाश्वतो नित्य अव्ययः
1069017c तस्मान्मरीचिः संजज्ञे मरीचेः कश्यपः सुतः
1069018a विवस्वान्कश्यपाज्जज्ञे मनुर्वैवैस्वतः स्मृतः
1069018c मनुः प्रजापतिः पूर्वमिक्ष्वाकुस्तु मनोः सुतः
1069019a तमिक्ष्वाकुमयोध्यायां राजानं विद्धि पूर्वकम्
1069019c इक्ष्वाकोस्तु सुतः श्रीमान्विकुक्षिरुदपद्यत
1069020a विकुक्षेस्तु महातेजा बाणः पुत्रः प्रतापवान्
1069020c बाणस्य तु महातेजा अनरण्यः प्रतापवान्
1069021a अनरण्यात्पृथुर्जज्ञे त्रिशङ्कुस्तु पृथोः सुतः
1069021c त्रिशङ्कोरभवत्पुत्रो धुन्धुमारो महायशाः
1069022a धुन्धुमारान्महातेजा युवनाश्वो महारथः
1069022c युवनाश्वसुतः श्रीमान्मान्धाता पृथिवीपतिः
1069023a मान्धातुस्तु सुतः श्रीमान्सुसंधिरुदपद्यत
1069023c सुसंधेरपि पुत्रौ द्वौ ध्रुवसंधिः प्रसेनजित्
1069024a यशस्वी ध्रुवसंधेस्तु भरतो नाम नामतः
1069024c भरतात्तु महातेजा असितो नाम जायत
1069025a सह तेन गरेणैव जातः स सगरोऽभवत्
1069025c सगरस्यासमञ्जस्तु असमञ्जादथांशुमान्
1069026a दिलीपोंऽशुमतः पुत्रो दिलीपस्य भगीरथः
1069026c भगीरथात्ककुत्स्थश्च ककुत्स्थस्य रघुस्तथा
1069027a रघोस्तु पुत्रस्तेजस्वी प्रवृद्धः पुरुषादकः
1069027c कल्माषपादो ह्यभवत्तस्माज्जातस्तु शङ्खणः
1069028a सुदर्शनः शङ्खणस्य अग्निवर्णः सुदर्शनात्
1069028c शीघ्रगस्त्वग्निवर्णस्य शीघ्रगस्य मरुः सुतः
1069029a मरोः प्रशुश्रुकस्त्वासीदम्बरीषः प्रशुश्रुकात्
1069029c अम्बरीषस्य पुत्रोऽभून्नहुषः पृथिवीपतिः
1069030a नहुषस्य ययातिस्तु नाभागस्तु ययातिजः
1069030c नाभागस्य बभूवाज अजाद्दशरथोऽभवत्
1069030e तस्माद्दशरथाज्जातौ भ्रातरौ रामलक्ष्मणौ
1069031a आदिवंशविशुद्धानां राज्ञां परमधर्मिणाम्
1069031c इक्ष्वाकुकुलजातानां वीराणां सत्यवादिनाम्
1069032a रामलक्ष्मणयोरर्थे त्वत्सुते वरये नृप
1069032c सदृशाभ्यां नरश्रेष्ठ सदृशे दातुमर्हसि
1070001a एवं ब्रुवाणं जनकः प्रत्युवाच कृताञ्जलिः
1070001c श्रोतुमर्हसि भद्रं ते कुलं नः कीर्तितं परम्
1070002a प्रदाने हि मुनिश्रेष्ठ कुलं निरवशेषतः
1070002c वक्तव्यं कुलजातेन तन्निबोध महामुने
1070003a राजाभूत्त्रिषु लोकेषु विश्रुतः स्वेन कर्मणा
1070003c निमिः परमधर्मात्मा सर्वसत्त्ववतां वरः
1070004a तस्य पुत्रो मिथिर्नाम जनको मिथिपुत्रकः
1070004c प्रथमो जनको नाम जनकादप्युदावसुः
1070005a उदावसोस्तु धर्मात्मा जातो वै नन्दिवर्धनः
1070005c नन्दिवर्धनपुत्रस्तु सुकेतुर्नाम नामतः
1070006a सुकेतोरपि धर्मात्मा देवरातो महाबलः
1070006c देवरातस्य राजर्षेर्बृहद्रथ इति श्रुतः
1070007a बृहद्रथस्य शूरोऽभून्महावीरः प्रतापवान्
1070007c महावीरस्य धृतिमान्सुधृतिः सत्यविक्रमः
1070008a सुधृतेरपि धर्मात्मा धृष्टकेतुः सुधार्मिकः
1070008c धृष्टकेतोस्तु राजर्षेर्हर्यश्व इति विश्रुतः
1070009a हर्यश्वस्य मरुः पुत्रो मरोः पुत्रः प्रतीन्धकः
1070009c प्रतीन्धकस्य धर्मात्मा राजा कीर्तिरथः सुतः
1070010a पुत्रः कीर्तिरथस्यापि देवमीढ इति स्मृतः
1070010c देवमीढस्य विबुधो विबुधस्य महीध्रकः
1070011a महीध्रकसुतो राजा कीर्तिरातो महाबलः
1070011c कीर्तिरातस्य राजर्षेर्महारोमा व्यजायत
1070012a महारोंणस्तु धर्मात्मा स्वर्णरोमा व्यजायत
1070012c स्वर्णरोंणस्तु राजर्षेर्ह्रस्वरोमा व्यजायत
1070013a तस्य पुत्रद्वयं जज्ञे धर्मज्ञस्य महात्मनः
1070013c ज्येष्ठोऽहमनुजो भ्राता मम वीरः कुशध्वजः
1070014a मां तु ज्येष्ठं पिता राज्ये सोऽभिषिच्य नराधिपः
1070014c कुशध्वजं समावेश्य भारं मयि वनं गतः
1070015a वृद्धे पितरि स्वर्याते धर्मेण धुरमावहम्
1070015c भ्रातरं देवसंकाशं स्नेहात्पश्यन्कुशध्वजम्
1070016a कस्यचित्त्वथ कालस्य सांकाश्यादगमत्पुरात्
1070016c सुधन्वा वीर्यवान्राजा मिथिलामवरोधकः
1070017a स च मे प्रेषयामास शैवं धनुरनुत्तमम्
1070017c सीता कन्या च पद्माक्षी मह्यं वै दीयतामिति
1070018a तस्याप्रदानाद्ब्रह्मर्षे युद्धमासीन्मया सह
1070018c स हतोऽभिमुखो राजा सुधन्वा तु मया रणे
1070019a निहत्य तं मुनिश्रेष्ठ सुधन्वानं नराधिपम्
1070019c सांकाश्ये भ्रातरं शूरमभ्यषिञ्चं कुशध्वजम्
1070020a कनीयानेष मे भ्राता अहं ज्येष्ठो महामुने
1070020c ददामि परमप्रीतो वध्वौ ते मुनिपुंगव
1070021a सीतां रामाय भद्रं ते ऊर्मिलां लक्ष्मणाय च
1070021c वीर्यशुल्कां मम सुतां सीतां सुरसुतोपमाम्
1070022a द्वितीयामूर्मिलां चैव त्रिर्वदामि न संशयः
1070022c ददामि परमप्रीतो वध्वौ ते रघुनन्दन
1070023a रामलक्ष्मणयो राजन्गोदानं कारयस्व ह
1070023c पितृकार्यं च भद्रं ते ततो वैवाहिकं कुरु
1070024a मघा ह्यद्य महाबाहो तृतीये दिवसे प्रभो
1070024c फल्गुन्यामुत्तरे राजंस्तस्मिन्वैवाहिकं कुरु
1070024e रामलक्ष्मणयोरर्थे दानं कार्यं सुखोदयम्
1071001a तमुक्तवन्तं वैदेहं विश्वामित्रो महामुनिः
1071001c उवाच वचनं वीरं वसिष्ठसहितो नृपम्
1071002a अचिन्त्यान्यप्रमेयानि कुलानि नरपुंगव
1071002c इक्ष्वाकूणां विदेहानां नैषां तुल्योऽस्ति कश्चन
1071003a सदृशो धर्मसंबन्धः सदृशो रूपसंपदा
1071003c रामलक्ष्मणयो राजन्सीता चोर्मिलया सह
1071004a वक्तव्यं च नरश्रेष्ठ श्रूयतां वचनं मम
1071005a भ्राता यवीयान्धर्मज्ञ एष राजा कुशध्वजः
1071005c अस्य धर्मात्मनो राजन्रूपेणाप्रतिमं भुवि
1071005e सुताद्वयं नरश्रेष्ठ पत्न्यर्थं वरयामहे
1071006a भरतस्य कुमारस्य शत्रुघ्नस्य च धीमतः
1071006c वरयेम सुते राजंस्तयोरर्थे महात्मनोः
1071007a पुत्रा दशरथस्येमे रूपयौवनशालिनः
1071007c लोकपालोपमाः सर्वे देवतुल्यपराक्रमाः
1071008a उभयोरपि राजेन्द्र संबन्धेनानुबध्यताम्
1071008c इक्ष्वाकुकुलमव्यग्रं भवतः पुण्यकर्मणः
1071009a विश्वामित्रवचः श्रुत्वा वसिष्ठस्य मते तदा
1071009c जनकः प्राञ्जलिर्वाक्यमुवाच मुनिपुंगवौ
1071010a सदृशं कुलसंबन्धं यदाज्ञापयथः स्वयम्
1071010c एवं भवतु भद्रं वः कुशध्वजसुते इमे
1071010e पत्न्यौ भजेतां सहितौ शत्रुघ्नभरतावुभौ
1071011a एकाह्ना राजपुत्रीणां चतसृणां महामुने
1071011c पाणीन्गृह्णन्तु चत्वारो राजपुत्रा महाबलाः
1071012a उत्तरे दिवसे ब्रह्मन्फल्गुनीभ्यां मनीषिणः
1071012c वैवाहिकं प्रशंसन्ति भगो यत्र प्रजापतिः
1071013a एवमुक्त्वा वचः सौम्यं प्रत्युत्थाय कृताञ्जलिः
1071013c उभौ मुनिवरौ राजा जनको वाक्यमब्रवीत्
1071014a परो धर्मः कृतो मह्यं शिष्योऽस्मि भवतोः सदा
1071014c इमान्यासनमुख्यानि आसेतां मुनिपुंगवौ
1071015a यथा दशरथस्येयं तथायोध्या पुरी मम
1071015c प्रभुत्वे नासित्संदेहो यथार्हं कर्तुमर्हथः
1071016a तथा ब्रुवति वैदेहे जनके रघुनन्दनः
1071016c राजा दशरथो हृष्टः प्रत्युवाच महीपतिम्
1071017a युवामसंख्येय गुणौ भ्रातरौ मिथिलेश्वरौ
1071017c ऋषयो राजसंघाश्च भवद्भ्यामभिपूजिताः
1071018a स्वस्ति प्राप्नुहि भद्रं ते गमिष्यामि स्वमालयम्
1071018c श्राद्धकर्माणि सर्वाणि विधास्य इति चाब्रवीत्
1071019a तमापृष्ट्वा नरपतिं राजा दशरथस्तदा
1071019c मुनीन्द्रौ तौ पुरस्कृत्य जगामाशु महायशाः
1071020a स गत्वा निलयं राजा श्राद्धं कृत्वा विधानतः
1071020c प्रभाते काल्यमुत्थाय चक्रे गोदानमुत्तमम्
1071021a गवां शतसहस्राणि ब्राह्मणेभ्यो नराधिपः
1071021c एकैकशो ददौ राजा पुत्रानुद्धिश्य धर्मतः
1071022a सुवर्णशृङ्गाः संपन्नाः सवत्साः कांस्यदोहनाः
1071022c गवां शतसहस्राणि चत्वारि पुरुषर्षभः
1071023a वित्तमन्यच्च सुबहु द्विजेभ्यो रघुनन्दनः
1071023c ददौ गोदानमुद्दिश्य पुत्राणां पुत्रवत्सलः
1071024a स सुतैः कृतगोदानैर्वृतश्च नृपतिस्तदा
1071024c लोकपालैरिवाभाति वृतः सौम्यः प्रजापतिः
1072001a यस्मिंस्तु दिवसे राजा चक्रे गोदानमुत्तमम्
1072001c तस्मिंस्तु दिवसे शूरो युधाजित्समुपेयिवान्
1072002a पुत्रः केकयराजस्य साक्षाद्भरतमातुलः
1072002c दृष्ट्वा पृष्ट्वा च कुशलं राजानमिदमब्रवीत्
1072003a केकयाधिपती राजा स्नेहात्कुशलमब्रवीत्
1072003c येषां कुशलकामोऽसि तेषां संप्रत्यनामयम्
1072004a स्वस्रीयं मम राजेन्द्र द्रष्टुकामो महीपते
1072004c तदर्थमुपयातोऽहमयोध्यां रघुनन्दन
1072005a श्रुत्वा त्वहमयोध्यायां विवाहार्थं तवात्मजान्
1072005c मिथिलामुपयातास्तु त्वया सह महीपते
1072005e त्वरयाभ्युपयातोऽहं द्रष्टुकामः स्वसुः सुतम्
1072006a अथ राजा दशरथः प्रियातिथिमुपस्थिम
1072006c दृष्ट्वा परमसत्कारैः पूजार्हं समपूजयत्
1072007a ततस्तामुषितो रात्रिं सह पुत्रैर्महात्मभिः
1072007c ऋषींस्तदा पुरस्कृत्य यज्ञवाटमुपागमत्
1072008a युक्ते मुहूर्ते विजये सर्वाभरणभूषितैः
1072008c भ्रातृभिः सहितो रामः कृतकौतुकमङ्गलः
1072008g वसिष्ठं पुरतः कृत्वा महर्षीनपरानपि
1072009a वसिष्ठो भगवानेत्य वैदेहमिदमब्रवीत्
1072010a राजा दशरथो राजन्कृतकौतुकमङ्गलैः
1072010c पुत्रैर्नरवरश्रेष्ठ दातारमभिकाङ्क्षते
1072011a दातृप्रतिग्रहीतृभ्यां सर्वार्थाः प्रभवन्ति हि
1072011c स्वधर्मं प्रतिपद्यस्व कृत्वा वैवाह्यमुत्तमम्
1072012a इत्युक्तः परमोदारो वसिष्ठेन महात्मना
1072012c प्रत्युवाच महातेजा वाक्यं परमधर्मवित्
1072013a कः स्थितः प्रतिहारो मे कस्याज्ञा संप्रतीक्ष्यते
1072013c स्वगृहे को विचारोऽस्ति यथा राज्यमिदं तव
1072014a कृतकौतुकसर्वस्वा वेदिमूलमुपागताः
1072014c मम कन्या मुनिश्रेष्ठ दीप्ता वह्नेरिवार्चिषः
1072015a सज्जोऽहं त्वत्प्रतीक्षोऽस्मि वेद्यामस्यां प्रतिष्ठितः
1072015c अविघ्नं कुरुतां राजा किमर्थं हि विलम्ब्यते
1072016a तद्वाक्यं जनकेनोक्तं श्रुत्वा दशरथस्तदा
1072016c प्रवेशयामास सुतान्सर्वानृषिगणानपि
1072017a अब्रवीज्जनको राजा कौसल्यानन्दवर्धनम्
1072017c इयं सीता मम सुता सहधर्मचरी तव
1072017e प्रतीच्छ चैनां भद्रं ते पाणिं गृह्णीष्व पाणिना
1072018a लक्ष्मणागच्छ भद्रं ते ऊर्मिलामुद्यतां मया
1072018c प्रतीच्छ पाणिं गृह्णीष्व मा भूत्कालस्य पर्ययः
1072019a तमेवमुक्त्वा जनको भरतं चाभ्यभाषत
1072019c गृहाण पाणिं माण्डव्याः पाणिना रघुनन्दन
1072020a शत्रुघ्नं चापि धर्मात्मा अब्रवीज्जनकेश्वरः
1072020c श्रुतकीर्त्या महाबाहो पाणिं गृह्णीष्व पाणिना
1072021a सर्वे भवन्तः संयाश्च सर्वे सुचरितव्रताः
1072021c पत्नीभिः सन्तु काकुत्स्था मा भूत्कालस्य पर्ययः
1072022a जनकस्य वचः श्रुत्वा पाणीन्पाणिभिरस्पृशन्
1072022c चत्वारस्ते चतसृणां वसिष्ठस्य मते स्थिताः
1072023a अग्निं प्रदक्षिणं कृत्वा वेदिं राजानमेव च
1072023c ऋषींश्चैव महात्मानः सह भार्या रघूत्तमाः
1072023e यथोक्तेन तथा चक्रुर्विवाहं विधिपूर्वकम्
1072024a पुष्पवृष्टिर्महत्यासीदन्तरिक्षात्सुभास्वरा
1072024c दिव्यदुन्दुभिनिर्घोषैर्गीतवादित्रनिस्वनैः
1072025a ननृतुश्चाप्सरःसंघा गन्धर्वाश्च जगुः कलम्
1072025c विवाहे रघुमुख्यानां तदद्भुतमिवाभवत्
1072026a ईदृशे वर्तमाने तु तूर्योद्घुष्टनिनादिते
1072026c त्रिरग्निं ते परिक्रम्य ऊहुर्भार्या महौजसः
1072027a अथोपकार्यां जग्मुस्ते सदारा रघुनन्दनः
1072027c राजाप्यनुययौ पश्यन्सर्षिसंघः सबान्धवः
1073001a अथ रात्र्यां व्यतीतायां विश्वामित्रो महामुनिः
1073001c आपृच्छ्य तौ च राजानौ जगामोत्तरपर्वतम्
1073002a विश्वामित्रो गते राजा वैदेहं मिथिलाधिपम्
1073002c आपृच्छ्याथ जगामाशु राजा दशरथः पुरीम्
1073003a अथ राजा विदेहानां ददौ कन्याधनं बहु
1073003c गवां शतसहस्राणि बहूनि मिथिलेश्वरः
1073004a कम्बलानां च मुख्यानां क्षौमकोट्यम्बराणि च
1073004c हस्त्यश्वरथपादातं दिव्यरूपं स्वलंकृतम्
1073005a ददौ कन्या पिता तासां दासीदासमनुत्तमम्
1073005c हिरण्यस्य सुवर्णस्य मुक्तानां विद्रुमस्य च
1073006a ददौ परमसंहृष्टः कन्याधनमनुत्तमम्
1073006c दत्त्वा बहुधनं राजा समनुज्ञाप्य पार्थिवम्
1073007a प्रविवेश स्वनिलयं मिथिलां मिथिलेश्वरः
1073007c राजाप्ययोध्याधिपतिः सह पुत्रैर्महात्मभिः
1073008a ऋषीन्सर्वान्पुरस्कृत्य जगाम सबलानुगः
1073008c गच्छन्तं तु नरव्याघ्रं सर्षिसंघं सराघवम्
1073009a घोराः स्म पक्षिणो वाचो व्याहरन्ति ततस्ततः
1073009c भौमाश्चैव मृगाः सर्वे गच्छन्ति स्म प्रदक्षिणम्
1073010a तान्दृष्ट्वा राजशार्दूलो वसिष्ठं पर्यपृच्छत
1073010c असौम्याः पक्षिणो घोरा मृगाश्चापि प्रदक्षिणाः
1073010e किमिदं हृदयोत्कम्पि मनो मम विषीदति
1073011a राज्ञो दशरथस्यैतच्छ्रुत्वा वाक्यं महानृषिः
1073011c उवाच मधुरां वाणीं श्रूयतामस्य यत्फलम्
1073012a उपस्थितं भयं घोरं दिव्यं पक्षिमुखाच्च्युतम्
1073012c मृगाः प्रशमयन्त्येते संतापस्त्यज्यतामयम्
1073013a तेषां संवदतां तत्र वायुः प्रादुर्बभूव ह
1073013c कम्पयन्मेदिनीं सर्वां पातयंश्च द्रुमाञ्शुभान्
1073014a तमसा संवृतः सूर्यः सर्वा न प्रबभुर्दिशः
1073014c भस्मना चावृतं सर्वं संमूढमिव तद्बलम्
1073015a वसिष्ठ ऋषयश्चान्ये राजा च ससुतस्तदा
1073015c ससंज्ञा इव तत्रासन्सर्वमन्यद्विचेतनम्
1073016a तस्मिंस्तमसि घोरे तु भस्मच्छन्नेव सा चमूः
1073016c ददर्श भीमसंकाशं जटामण्डलधारिणम्
1073017a कैलासमिव दुर्धर्षं कालाग्निमिव दुःसहम्
1073017c ज्वलन्तमिव तेजोभिर्दुर्निरीक्ष्यं पृथग्जनैः
1073018a स्कन्धे चासज्य परशुं धनुर्विद्युद्गणोपमम्
1073018c प्रगृह्य शरमुख्यं च त्रिपुरघ्नं यथा हरम्
1073019a तं दृष्ट्वा भीमसंकाशं ज्वलन्तमिव पावकम्
1073019c वसिष्ठप्रमुखा विप्रा जपहोमपरायणाः
1073019e संगता मुनयः सर्वे संजजल्पुरथो मिथः
1073020a कच्चित्पितृवधामर्षी क्षत्रं नोत्सादयिष्यति
1073020c पूर्वं क्षत्रवधं कृत्वा गतमन्युर्गतज्वरः
1073020e क्षत्रस्योत्सादनं भूयो न खल्वस्य चिकीर्षितम्
1073021a एवमुक्त्वार्घ्यमादाय भार्गवं भीमदर्शनम्
1073021c ऋषयो राम रामेति मधुरां वाचमब्रुवन्
1073022a प्रतिगृह्य तु तां पूजामृषिदत्तां प्रतापवान्
1073022c रामं दाशरथिं रामो जामदग्न्योऽभ्यभाषत
1074001a राम दाशरथे वीर वीर्यं ते श्रूयतेऽधुतम्
1074001c धनुषो भेदनं चैव निखिलेन मया श्रुतम्
1074002a तदद्भुतमचिन्त्यं च भेदनं धनुषस्त्वया
1074002c तच्छ्रुत्वाहमनुप्राप्तो धनुर्गृह्यापरं शुभम्
1074003a तदिदं घोरसंकाशं जामदग्न्यं महद्धनुः
1074003c पूरयस्व शरेणैव स्वबलं दर्शयस्व च
1074004a तदहं ते बलं दृष्ट्वा धनुषोऽस्य प्रपूरणे
1074004c द्वन्द्वयुद्धं प्रदास्यामि वीर्यश्लाघ्यमिदं तव
1074005a तस्य तद्वचनं श्रुत्वा राजा दशरथस्तदा
1074005c विषण्णवदनो दीनः प्राञ्जलिर्वाक्यमब्रवीत्
1074006a क्षत्ररोषात्प्रशान्तस्त्वं ब्राह्मणस्य महायशाः
1074006c बालानां मम पुत्राणामभयं दातुमर्हसि
1074007a भार्गवाणां कुले जातः स्वाध्यायव्रतशालिनाम्
1074007c सहस्राक्षे प्रतिज्ञाय शस्त्रं निक्षिप्तवानसि
1074008a स त्वं धर्मपरो भूत्वा काश्यपाय वसुंधराम्
1074008c दत्त्वा वनमुपागम्य महेन्द्रकृतकेतनः
1074009a मम सर्वविनाशाय संप्राप्तस्त्वं महामुने
1074009c न चैकस्मिन्हते रामे सर्वे जीवामहे वयम्
1074010a ब्रुवत्येवं दशरथे जामदग्न्यः प्रतापवान्
1074010c अनादृत्यैव तद्वाक्यं राममेवाभ्यभाषत
1074011a इमे द्वे धनुषी श्रेष्ठे दिव्ये लोकाभिविश्रुते
1074011c दृढे बलवती मुख्ये सुकृते विश्वकर्मणा
1074012a अतिसृष्टं सुरैरेकं त्र्यम्बकाय युयुत्सवे
1074012c त्रिपुरघ्नं नरश्रेष्ठ भग्नं काकुत्स्थ यत्त्वया
1074013a इदं द्वितीयं दुर्धर्षं विष्णोर्दत्तं सुरोत्तमैः
1074013c समानसारं काकुत्स्थ रौद्रेण धनुषा त्विदम्
1074014a तदा तु देवताः सर्वाः पृच्छन्ति स्म पितामहम्
1074014c शितिकण्ठस्य विष्णोश्च बलाबलनिरीक्षया
1074015a अभिप्रायं तु विज्ञाय देवतानां पितामहः
1074015c विरोधं जनयामास तयोः सत्यवतां वरः
1074016a विरोधे च महद्युद्धमभवद्रोमहर्षणम्
1074016c शितिकण्ठस्य विष्णोश्च परस्परजयैषिणोः
1074017a तदा तज्जृम्भितं शैवं धनुर्भीमपराक्रमम्
1074017c हुंकारेण महादेवः स्तम्भितोऽथ त्रिलोचनः
1074018a देवैस्तदा समागम्य सर्षिसंघैः सचारणैः
1074018c याचितौ प्रशमं तत्र जग्मतुस्तौ सुरोत्तमौ
1074019a जृम्भितं तद्धनुर्दृष्ट्वा शैवं विष्णुपराक्रमैः
1074019c अधिकं मेनिरे विष्णुं देवाः सर्षिगणास्तदा
1074020a धनू रुद्रस्तु संक्रुद्धो विदेहेषु महायशाः
1074020c देवरातस्य राजर्षेर्ददौ हस्ते ससायकम्
1074021a इदं च विष्णवं राम धनुः परपुरंजयम्
1074021c ऋचीके भार्गवे प्रादाद्विष्णुः स न्यासमुत्तमम्
1074022a ऋचीकस्तु महातेजाः पुत्रस्याप्रतिकर्मणः
1074022c पितुर्मम ददौ दिव्यं जमदग्नेर्महात्मनः
1074023a न्यस्तशस्त्रे पितरि मे तपोबलसमन्विते
1074023c अर्जुनो विदधे मृत्युं प्राकृतां बुद्धिमास्थितः
1074024a वधमप्रतिरूपं तु पितुः श्रुत्वा सुदारुणम्
1074024c क्षत्रमुत्सादयं रोषाज्जातं जातमनेकशः
1074025a पृथिवीं चाखिलां प्राप्य काश्यपाय महात्मने
1074025c यज्ञस्यान्ते तदा राम दक्षिणां पुण्यकर्मणे
1074026a दत्त्वा महेन्द्रनिलयस्तपोबलसमन्वितः
1074026c श्रुतवान्धनुषो भेदं ततोऽहं द्रुतमागतः
1074027a तदिदं वैष्णवं राम पितृपैतामहं महत्
1074027c क्षत्रधर्मं पुरस्कृत्य गृह्णीष्व धनुरुत्तमम्
1074028a योजयस्व धनुः श्रेष्ठे शरं परपुरंजयम्
1074028c यदि शक्नोषि काकुत्स्थ द्वन्द्वं दास्यामि ते ततः
1075001a श्रुत्वा तज्जामदग्न्यस्य वाक्यं दाशरथिस्तदा
1075001c गौरवाद्यन्त्रितकथः पितू राममथाब्रवीत्
1075002a श्रुतवानस्मि यत्कर्म कृतवानसि भार्गव
1075002c अनुरुन्ध्यामहे ब्रह्मन्पितुरानृण्यमास्थितः
1075003a वीर्यहीनमिवाशक्तं क्षत्रधर्मेण भार्गव
1075003c अवजानामि मे तेजः पश्य मेऽद्य पराक्रमम्
1075004a इत्युक्त्वा राघवः क्रुद्धो भार्गवस्य वरायुधम्
1075004c शरं च प्रतिसंगृह्य हस्ताल्लघुपराक्रमः
1075005a आरोप्य स धनू रामः शरं सज्यं चकार ह
1075005c जामदग्न्यं ततो रामं रामः क्रुद्धोऽब्रवीद्वचः
1075006a ब्राह्मणोऽसीति पूज्यो मे विश्वामित्रकृतेन च
1075006c तस्माच्छक्तो न ते राम मोक्तुं प्राणहरं शरम्
1075007a इमां वा त्वद्गतिं राम तपोबलसमार्जितान्
1075007c लोकानप्रतिमान्वापि हनिष्यामि यदिच्छसि
1075008a न ह्ययं वैष्णवो दिव्यः शरः परपुरंजयः
1075008c मोघः पतति वीर्येण बलदर्पविनाशनः
1075009a वरायुधधरं राम द्रष्टुं सर्षिगणाः सुराः
1075009c पितामहं पुरस्कृत्य समेतास्तत्र संघशः
1075010a गन्धर्वाप्सरसश्चैव सिद्धचारणकिंनराः
1075010c यक्षराक्षसनागाश्च तद्द्रष्टुं महदद्भुतम्
1075011a जडीकृते तदा लोके रामे वरधनुर्धरे
1075011c निर्वीर्यो जामदग्न्योऽसौ रमो राममुदैक्षत
1075012a तेजोभिर्हतवीर्यत्वाज्जामदग्न्यो जडीकृतः
1075012c रामं कमल पत्राक्षं मन्दं मन्दमुवाच ह
1075013a काश्यपाय मया दत्ता यदा पूर्वं वसुंधरा
1075013c विषये मे न वस्तव्यमिति मां काश्यपोऽब्रवीत्
1075014a सोऽहं गुरुवचः कुर्वन्पृथिव्यां न वसे निशाम्
1075014c इति प्रतिज्ञा काकुत्स्थ कृता वै काश्यपस्य ह
1075015a तदिमां त्वं गतिं वीर हन्तुं नार्हसि राघव
1075015c मनोजवं गमिष्यामि महेन्द्रं पर्वतोत्तमम्
1075016a लोकास्त्वप्रतिमा राम निर्जितास्तपसा मया
1075016c जहि ताञ्शरमुख्येन मा भूत्कालस्य पर्ययः
1075017a अक्षय्यं मधुहन्तारं जानामि त्वां सुरेश्वरम्
1075017c धनुषोऽस्य परामर्शात्स्वस्ति तेऽस्तु परंतप
1075018a एते सुरगणाः सर्वे निरीक्षन्ते समागताः
1075018c त्वामप्रतिमकर्माणमप्रतिद्वन्द्वमाहवे
1075019a न चेयं मम काकुत्स्थ व्रीडा भवितुमर्हति
1075019c त्वया त्रैलोक्यनाथेन यदहं विमुखीकृतः
1075020a शरमप्रतिमं राम मोक्तुमर्हसि सुव्रत
1075020c शरमोक्षे गमिष्यामि महेन्द्रं पर्वतोत्तमम्
1075021a तथा ब्रुवति रामे तु जामदग्न्ये प्रतापवान्
1075021c रामो दाशरथिः श्रीमांश्चिक्षेप शरमुत्तमम्
1075022a ततो वितिमिराः सर्वा दिशा चोपदिशस्तथा
1075022c सुराः सर्षिगणा रामं प्रशशंसुरुदायुधम्
1075023a रामं दाशरथिं रामो जामदग्न्यः प्रशस्य च
1075023c ततः प्रदक्षिणीकृत्य जगामात्मगतिं प्रभुः
1076001a गते रामे प्रशान्तात्मा रामो दाशरथिर्धनुः
1076001c वरुणायाप्रमेयाय ददौ हस्ते ससायकम्
1076002a अभिवाद्य ततो रामो वसिष्ठ प्रमुखानृषीन्
1076002c पितरं विह्वलं दृष्ट्वा प्रोवाच रघुनन्दनः
1076003a जामदग्न्यो गतो रामः प्रयातु चतुरङ्गिणी
1076003c अयोध्याभिमुखी सेना त्वया नाथेन पालिता
1076004a रामस्य वचनं श्रुत्वा राजा दशरथः सुतम्
1076004c बाहुभ्यां संपरिष्वज्य मूर्ध्नि चाघ्राय राघवम्
1076005a गतो राम इति श्रुत्वा हृष्टः प्रमुदितो नृपः
1076005c चोदयामास तां सेनां जगामाशु ततः पुरीम्
1076006a पताकाध्वजिनीं रम्यां तूर्योद्घुष्टनिनादिताम्
1076006c सिक्तराजपथां रम्यां प्रकीर्णकुसुमोत्कराम्
1076007a राजप्रवेशसुमुखैः पौरैर्मङ्गलवादिभिः
1076007c संपूर्णां प्राविशद्राजा जनौघैः समलंकृताम्
1076008a कौसल्या च सुमित्रा च कैकेयी च सुमध्यमा
1076008c वधूप्रतिग्रहे युक्ता याश्चान्या राजयोषितः
1076009a ततः सीतां महाभागामूर्मिलां च यशस्विनीम्
1076009c कुशध्वजसुते चोभे जगृहुर्नृपपत्नयः
1076010a मङ्गलालापनैश्चैव शोभिताः क्षौमवाससः
1076010c देवतायतनान्याशु सर्वास्ताः प्रत्यपूजयन्
1076011a अभिवाद्याभिवाद्यांश्च सर्वा राजसुतास्तदा
1076011c रेमिरे मुदिताः सर्वा भर्तृभिः सहिता रहः
1076012a कृतदाराः कृतास्त्राश्च सधनाः ससुहृज्जनाः
1076012c शुश्रूषमाणाः पितरं वर्तयन्ति नरर्षभाः
1076013a तेषामतियशा लोके रामः सत्यपराक्रमः
1076013c स्वयम्भूरिव भूतानां बभूव गुणवत्तरः
1076014a रामस्तु सीतया सार्धं विजहार बहूनृतून्
1076014c मनस्वी तद्गतस्तस्या नित्यं हृदि समर्पितः
1076015a प्रिया तु सीता रामस्य दाराः पितृकृता इति
1076015c गुणाद्रूपगुणाच्चापि प्रीतिर्भूयो व्यवर्धत
1076016a तस्याश्च भर्ता द्विगुणं हृदये परिवर्तते
1076016c अन्तर्जातमपि व्यक्तमाख्याति हृदयं हृदा
1076017a तस्य भूयो विशेषेण मैथिली जनकात्मजा
1076017c देवताभिः समा रूपे सीता श्रीरिव रूपिणी
1076018a तया स राजर्षिसुतोऽभिरामया; समेयिवानुत्तमराजकन्यया
1076018c अतीव रामः शुशुभेऽतिकामया; विभुः श्रिया विष्णुरिवामरेश्वरः
2001001a कस्यचित्त्वथ कालस्य राजा दशरथः सुतम्
2001001c भरतं केकयीपुत्रमब्रवीद्रघुनन्दनः
2001002a अयं केकयराजस्य पुत्रो वसति पुत्रक
2001002c त्वां नेतुमागतो वीर युधाजिन्मातुलस्तव
2001003a श्रुत्वा दशरथस्यैतद्भरतः केकयीसुतः
2001003c गमनायाभिचक्राम शत्रुघ्नसहितस्तदा
2001004a आपृच्छ्य पितरं शूरो रामं चाक्लिष्टकारिणम्
2001004c मातॄंश्चापि नरश्रेष्ठः शत्रुघ्नसहितो ययौ
2001005a युधाजित्प्राप्य भरतं सशत्रुघ्नं प्रहर्षितः
2001005c स्वपुरं प्राविशद्वीरः पिता तस्य तुतोष ह
2001006a स तत्र न्यवसद्भ्रात्रा सह सत्कारसत्कृतः
2001006c मातुलेनाश्वपतिना पुत्रस्नेहेन लालितः
2001007a तत्रापि निवसन्तौ तौ तर्प्यमाणौ च कामतः
2001007c भ्रातरौ स्मरतां वीरौ वृद्धं दशरथं नृपम्
2001008a राजापि तौ महातेजाः सस्मार प्रोषितौ सुतौ
2001008c उभौ भरतशत्रुघ्नौ महेन्द्रवरुणोपमौ
2001009a सर्व एव तु तस्येष्टाश्चत्वारः पुरुषर्षभाः
2001009c स्वशरीराद्विनिर्वृत्ताश्चत्वार इव बाहवः
2001010a तेषामपि महातेजा रामो रतिकरः पितुः
2001010c स्वयम्भूरिव भूतानां बभूव गुणवत्तरः
2001011a गते च भरते रामो लक्ष्मणश्च महाबलः
2001011c पितरं देवसंकाशं पूजयामासतुस्तदा
2001012a पितुराज्ञां पुरस्कृत्य पौरकार्याणि सर्वशः
2001012c चकार रामो धर्मात्मा प्रियाणि च हितानि च
2001013a मातृभ्यो मातृकार्याणि कृत्वा परमयन्त्रितः
2001013c गुरूणां गुरुकार्याणि काले कालेऽन्ववैक्षत
2001014a एवं दशरथः प्रीतो ब्राह्मणा नैगमास्तथा
2001014c रामस्य शीलवृत्तेन सर्वे विषयवासिनः
2001015a स हि नित्यं प्रशान्तात्मा मृदुपूर्वं च भाषते
2001015c उच्यमानोऽपि परुषं नोत्तरं प्रतिपद्यते
2001016a कथंचिदुपकारेण कृतेनैकेन तुष्यति
2001016c न स्मरत्यपकाराणां शतमप्यात्मवत्तया
2001017a शीलवृद्धैर्ज्ञानवृद्धैर्वयोवृद्धैश्च सज्जनैः
2001017c कथयन्नास्त वै नित्यमस्त्रयोग्यान्तरेष्वपि
2001018a कल्याणाभिजनः साधुरदीनः सत्यवागृजुः
2001018c वृद्धैरभिविनीतश्च द्विजैर्धर्मार्थदर्शिभिः
2001019a धर्मार्थकामतत्त्वज्ञः स्मृतिमान्प्रतिभावनान्
2001019c लौकिके समयाचरे कृतकल्पो विशारदः
2001020a शास्त्रज्ञश्च कृतज्ञश्च पुरुषान्तरकोविदः
2001020c यः प्रग्रहानुग्रहयोर्यथान्यायं विचक्षणः
2001021a आयकर्मण्युपायज्ञः संदृष्टव्ययकर्मवित्
2001021c श्रैष्ठ्यं शास्त्रसमूहेषु प्राप्तो व्यामिश्रकेष्वपि
2001022a अर्थधर्मौ च संगृह्य सुखतन्त्रो न चालसः
2001022c वैहारिकाणां शिल्पानां विज्ञातार्थविभागवित्
2001023a आरोहे विनये चैव युक्तो वारणवाजिनाम्
2001023c धनुर्वेदविदां श्रेष्ठो लोकेऽतिरथसंमतः
2001024a अभियाता प्रहर्ता च सेनानयविशारदः
2001024c अप्रधृष्यश्च संग्रामे क्रुद्धैरपि सुरासुरैः
2001025a अनसूयो जितक्रोधो न दृप्तो न च मत्सरी
2001025c न चावमन्ता भूतानां न च कालवशानुगः
2001026a एवं श्रेष्ठैर्गुणैर्युक्तः प्रजानां पार्थिवात्मजः
2001026c संमतस्त्रिषु लोकेषु वसुधायाः क्षमागुणैः
2001026e बुद्ध्या बृहस्पतेस्तुल्यो वीर्येणापि शचीपतेः
2001027a तथा सर्वप्रजाकान्तैः प्रीतिसंजननैः पितुः
2001027c गुणैर्विरुरुचे रामो दीप्तः सूर्य इवांशुभिः
2001028a तमेवंवृत्तसंपन्नमप्रधृष्य पराक्रमम्
2001028c लोकपालोपमं नाथमकामयत मेदिनी
2001029a एतैस्तु बहुभिर्युक्तं गुणैरनुपमैः सुतम्
2001029c दृष्ट्वा दशरथो राजा चक्रे चिन्तां परंतपः
2001030a एषा ह्यस्य परा प्रीतिर्हृदि संपरिवर्तते
2001030c कदा नाम सुतं द्रक्ष्याम्यभिषिक्तमहं प्रियम्
2001031a वृद्धिकामो हि लोकस्य सर्वभूतानुकम्पनः
2001031c मत्तः प्रियतरो लोके पर्जन्य इव वृष्टिमान्
2001032a यमशक्रसमो वीर्ये बृहस्पतिसमो मतौ
2001032c महीधरसमो धृत्यां मत्तश्च गुणवत्तरः
2001033a महीमहमिमां कृत्स्नामधितिष्ठन्तमात्मजम्
2001033c अनेन वयसा दृष्ट्वा यथा स्वर्गमवाप्नुयाम्
2001034a तं समीक्ष्य महाराजो युक्तं समुदितैर्गुणैः
2001034c निश्चित्य सचिवैः सार्धं युवराजममन्यत
2001035a नानानगरवास्तव्यान्पृथग्जानपदानपि
2001035c समानिनाय मेदिन्याः प्रधानान्पृथिवीपतिः
2001036a अथ राजवितीर्णेषु विविधेष्वासनेषु च
2001036c राजानमेवाभिमुखा निषेदुर्नियता नृपाः
2001037a स लब्धमानैर्विनयान्वितैर्नृपैः; पुरालयैर्जानपदैश्च मानवैः
2001037c उपोपविष्टैर्नृपतिर्वृतो बभौ; सहस्रचक्षुर्भगवानिवामरैः
2002001a ततः परिषदं सर्वामामन्त्र्य वसुधाधिपः
2002001c हितमुद्धर्षणं चेदमुवाचाप्रतिमं वचः
2002002a दुन्दुभिस्वनकल्पेन गम्भीरेणानुनादिना
2002002c स्वरेण महता राजा जीग्मूत इव नादयन्
2002003a सोऽहमिक्ष्वाकुभिः पूर्वैर्नरेन्द्रैः परिपालितम्
2002003c श्रेयसा योक्तुकामोऽस्मि सुखार्हमखिलं जगत्
2002004a मयाप्याचरितं पूर्वैः पन्थानमनुगच्छता
2002004c प्रजा नित्यमतन्द्रेण यथाशक्त्यभिरक्षता
2002005a इदं शरीरं कृत्स्नस्य लोकस्य चरता हितम्
2002005c पाण्डुरस्यातपत्रस्यच्छायायां जरितं मया
2002006a प्राप्य वर्षसहस्राणि बहून्यायूंषि जीवितः
2002006c जीर्णस्यास्य शरीरस्य विश्रान्तिमभिरोचये
2002007a राजप्रभावजुष्टां हि दुर्वहामजितेन्द्रियैः
2002007c परिश्रान्तोऽस्मि लोकस्य गुर्वीं धर्मधुरं वहन्
2002008a सोऽहं विश्रममिच्छामि पुत्रं कृत्वा प्रजाहिते
2002008c संनिकृष्टानिमान्सर्वाननुमान्य द्विजर्षभान्
2002009a अनुजातो हि मे सर्वैर्गुणैर्ज्येष्ठो ममात्मजः
2002009c पुरंदरसमो वीर्ये रामः परपुरंजयः
2002010a तं चन्द्रमिव पुष्येण युक्तं धर्मभृतां वरम्
2002010c यौवराज्येन योक्तास्मि प्रीतः पुरुषपुंगवम्
2002011a अनुरूपः स वो नाथो लक्ष्मीवाँल्लक्ष्मणाग्रजः
2002011c त्रैलोक्यमपि नाथेन येन स्यान्नाथवत्तरम्
2002012a अनेन श्रेयसा सद्यः संयोज्याहमिमां महीम्
2002012c गतक्लेशो भविष्यामि सुते तस्मिन्निवेश्य वै
2002013a इति ब्रुवन्तं मुदिताः प्रत्यनन्दन्नृपा नृपम्
2002013c वृष्टिमन्तं महामेघं नर्दन्तमिव बर्हिणः
2002014a तस्य धर्मार्थविदुषो भावमाज्ञाय सर्वशः
2002014c ऊचुश्च मनसा ज्ञात्वा वृद्धं दशरथं नृपम्
2002015a अनेकवर्षसाहस्रो वृद्धस्त्वमसि पार्थिव
2002015c स रामं युवराजानमभिषिञ्चस्व पार्थिवम्
2002016a इति तद्वचनं श्रुत्वा राजा तेषां मनःप्रियम्
2002016c अजानन्निव जिज्ञासुरिदं वचनमब्रवीत्
2002017a कथं नु मयि धर्मेण पृथिवीमनुशासति
2002017c भवन्तो द्रष्टुमिच्छन्ति युवराजं ममात्मजम्
2002018a ते तमूचुर्महात्मानं पौरजानपदैः सह
2002018c बहवो नृप कल्याणा गुणाः पुत्रस्य सन्ति ते
2002019a दिव्यैर्गुणैः शक्रसमो रामः सत्यपराक्रमः
2002019c इक्ष्वाकुभ्यो हि सर्वेभ्योऽप्यतिरक्तो विशाम्पते
2002020a रामः सत्पुरुषो लोके सत्यधर्मपरायणः
2002020c धर्मज्ञः सत्यसंधश्च शीलवाननसूयकः
2002021a क्षान्तः सान्त्वयिता श्लक्ष्णः कृतज्ञो विजितेन्द्रियः
2002021c मृदुश्च स्थिरचित्तश्च सदा भव्योऽनसूयकः
2002022a प्रियवादी च भूतानां सत्यवादी च राघवः
2002022c बहुश्रुतानां वृद्धानां ब्राह्मणानामुपासिता
2002023a तेनास्येहातुला कीर्तिर्यशस्तेजश्च वर्धते
2002023c देवासुरमनुष्याणां सर्वास्त्रेषु विशारदः
2002024a यदा व्रजति संग्रामं ग्रामार्थे नगरस्य वा
2002024c गत्वा सौमित्रिसहितो नाविजित्य निवर्तते
2002025a संग्रामात्पुनरागम्य कुञ्जरेण रथेन वा
2002025c पौरान्स्वजनवन्नित्यं कुशलं परिपृच्छति
2002026a पुत्रेष्वग्निषु दारेषु प्रेष्यशिष्यगणेषु च
2002026c निखिलेनानुपूर्व्या च पिता पुत्रानिवौरसान्
2002027a शुश्रूषन्ते च वः शिष्याः कच्चित्कर्मसु दंशिताः
2002027c इति नः पुरुषव्याघ्रः सदा रामोऽभिभाषते
2002028a व्यसनेषु मनुष्याणां भृशं भवति दुःखितः
2002028c उत्सवेषु च सर्वेषु पितेव परितुष्यति
2002029a सत्यवादी महेष्वासो वृद्धसेवी जितेन्द्रियः
2002029c वत्सः श्रेयसि जातस्ते दिष्ट्यासौ तव राघवः
2002029e दिष्ट्या पुत्रगुणैर्युक्तो मारीच इव कश्यपः
2002030a बलमारोग्यमायुश्च रामस्य विदितात्मनः
2002030c आशंसते जनः सर्वो राष्ट्रे पुरवरे तथा
2002031a अभ्यन्तरश्च बाह्यश्च पौरजानपदो जनः
2002031c स्त्रियो वृद्धास्तरुण्यश्च सायंप्रातः समाहिताः
2002032a सर्वान्देवान्नमस्यन्ति रामस्यार्थे यशस्विनः
2002032c तेषामायाचितं देव त्वत्प्रसादात्समृध्यताम्
2002033a राममिन्दीवरश्यामं सर्वशत्रुनिबर्हणम्
2002033c पश्यामो यौवराज्यस्थं तव राजोत्तमात्मजम्
2002034a तं देवदेवोपममात्मजं ते; सर्वस्य लोकस्य हिते निविष्टम्
2002034c हिताय नः क्षिप्रमुदारजुष्टं; मुदाभिषेक्तुं वरद त्वमर्हसि
2003001a तेषामज्ञलिपद्मानि प्रगृहीतानि सर्वशः
2003001c प्रतिगृह्याब्रवीद्राजा तेभ्यः प्रियहितं वचः
2003002a अहोऽस्मि परमप्रीतः प्रभावश्चातुलो मम
2003002c यन्मे ज्येष्ठं प्रियं पुत्रं यौवराज्यस्थमिच्छथ
2003003a इति प्रत्यर्च्य तान्राजा ब्राह्मणानिदमब्रवीत्
2003003c वसिष्ठं वामदेवं च तेषामेवोपशृण्वताम्
2003004a चैत्रः श्रीमानयं मासः पुण्यः पुष्पितकाननः
2003004c यौवराज्याय रामस्य सर्वमेवोपकल्प्यताम्
2003005a कृतमित्येव चाब्रूतामभिगम्य जगत्पतिम्
2003005c यथोक्तवचनं प्रीतौ हर्षयुक्तौ द्विजर्षभौ
2003006a ततः सुमन्त्रं द्युतिमान्राजा वचनमब्रवीत्
2003006c रामः कृतात्मा भवता शीघ्रमानीयतामिति
2003007a स तथेति प्रतिज्ञाय सुमन्त्रो राजशासनात्
2003007c रामं तत्रानयां चक्रे रथेन रथिनां वरम्
2003008a अथ तत्र समासीनास्तदा दशरथं नृपम्
2003008c प्राच्योदीच्याः प्रतीच्याश्च दाक्षिणात्याश्च भूमिपाः
2003009a म्लेच्छाश्चार्याश्च ये चान्ये वनशैलान्तवासिनः
2003009c उपासां चक्रिरे सर्वे तं देवा इव वासवम्
2003010a तेषां मध्ये स राजर्षिर्मरुतामिव वासवः
2003010c प्रासादस्थो रथगतं ददर्शायान्तमात्मजम्
2003011a गन्धर्वराजप्रतिमं लोके विख्यातपौरुषम्
2003011c दीर्घबाहुं महासत्त्वं मत्तमातङ्गगामिनम्
2003012a चन्द्रकान्ताननं राममतीव प्रियदर्शनम्
2003012c रूपौदार्यगुणैः पुंसां दृष्टिचित्तापहारिणम्
2003013a घर्माभितप्ताः पर्जन्यं ह्लादयन्तमिव प्रजाः
2003013c न ततर्प समायान्तं पश्यमानो नराधिपः
2003014a अवतार्य सुमन्त्रस्तं राघवं स्यन्दनोत्तमात्
2003014c पितुः समीपं गच्छन्तं प्राञ्जलिः पृष्ठतोऽन्वगात्
2003015a स तं कैलासशृङ्गाभं प्रासादं नरपुंगवः
2003015c आरुरोह नृपं द्रष्टुं सह सूतेन राघवः
2003016a स प्राञ्जलिरभिप्रेत्य प्रणतः पितुरन्तिके
2003016c नाम स्वं श्रावयन्रामो ववन्दे चरणौ पितुः
2003017a तं दृष्ट्वा प्रणतं पार्श्वे कृताञ्जलिपुटं नृपः
2003017c गृह्याञ्जलौ समाकृष्य सस्वजे प्रियमात्मजम्
2003018a तस्मै चाभ्युद्यतं श्रीमान्मणिकाञ्चनभूषितम्
2003018c दिदेश राजा रुचिरं रामाय परमासनम्
2003019a तदासनवरं प्राप्य व्यदीपयत राघवः
2003019c स्वयेव प्रभया मेरुमुदये विमलो रविः
2003020a तेन विभ्राजिता तत्र सा सभाभिव्यरोचत
2003020c विमलग्रहनक्षत्रा शारदी द्यौरिवेन्दुना
2003021a तं पश्यमानो नृपतिस्तुतोष प्रियमात्मजम्
2003021c अलंकृतमिवात्मानमादर्शतलसंस्थितम्
2003022a स तं सस्मितमाभाष्य पुत्रं पुत्रवतां वरः
2003022c उवाचेदं वचो राजा देवेन्द्रमिव कश्यपः
2003023a ज्येष्ठायामसि मे पत्न्यां सदृश्यां सदृशः सुतः
2003023c उत्पन्नस्त्वं गुणश्रेष्ठो मम रामात्मजः प्रियः
2003024a त्वया यतः प्रजाश्चेमाः स्वगुणैरनुरञ्जिताः
2003024c तस्मात्त्वं पुष्ययोगेन यौवराज्यमवाप्नुहि
2003025a कामतस्त्वं प्रकृत्यैव विनीतो गुणवानसि
2003025c गुणवत्यपि तु स्नेहात्पुत्र वक्ष्यामि ते हितम्
2003026a भूयो विनयमास्थाय भव नित्यं जितेन्द्रियः
2003026c कामक्रोधसमुत्थानि त्यजेथा व्यसनानि च
2003027a परोक्षया वर्तमानो वृत्त्या प्रत्यक्षया तथा
2003027c अमात्यप्रभृतीः सर्वाः प्रकृतीश्चानुरञ्जय
2003028a तुष्टानुरक्तप्रकृतिर्यः पालयति मेदिनीम्
2003028c तस्य नन्दन्ति मित्राणि लब्ध्वामृतमिवामराः
2003028e तस्मात्पुत्र त्वमात्मानं नियम्यैव समाचर
2003029a तच्छ्रुत्वा सुहृदस्तस्य रामस्य प्रियकारिणः
2003029c त्वरिताः शीघ्रमभ्येत्य कौसल्यायै न्यवेदयन्
2003030a सा हिरण्यं च गाश्चैव रत्नानि विविधानि च
2003030c व्यादिदेश प्रियाख्येभ्यः कौसल्या प्रमदोत्तमा
2003031a अथाभिवाद्य राजानं रथमारुह्य राघवः
2003031c ययौ स्वं द्युतिमद्वेश्म जनौघैः प्रतिपूजितः
2003032a ते चापि पौरा नृपतेर्वचस्त;च्छ्रुत्वा तदा लाभमिवेष्टमाप्य
2003032c नरेन्द्रमामन्त्य गृहाणि गत्वा; देवान्समानर्चुरतीव हृष्टाः
2004001a गतेष्वथ नृपो भूयः पौरेषु सह मन्त्रिभिः
2004001c मन्त्रयित्वा ततश्चक्रे निश्चयज्ञः स निश्चयम्
2004002a श्व एव पुष्यो भविता श्वोऽभिषेच्येत मे सुतः
2004002c रामो राजीवताम्राक्षो यौवराज्य इति प्रभुः
2004003a अथान्तर्गृहमाविश्य राजा दशरथस्तदा
2004003c सूतमाज्ञापयामास रामं पुनरिहानय
2004004a प्रतिगृह्य स तद्वाक्यं सूतः पुनरुपाययौ
2004004c रामस्य भवनं शीघ्रं राममानयितुं पुनः
2004005a द्वाःस्थैरावेदितं तस्य रामायागमनं पुनः
2004005c श्रुत्वैव चापि रामस्तं प्राप्तं शङ्कान्वितोऽभवत्
2004006a प्रवेश्य चैनं त्वरितं रामो वचनमब्रवीत्
2004006c यदागमनकृत्यं ते भूयस्तद्ब्रूह्यशेषतः
2004007a तमुवाच ततः सूतो राजा त्वां द्रष्टुमिच्छति
2004007c श्रुत्वा प्रमाणमत्र त्वं गमनायेतराय वा
2004008a इति सूतवचः श्रुत्वा रामोऽथ त्वरयान्वितः
2004008c प्रययौ राजभवनं पुनर्द्रष्टुं नरेश्वरम्
2004009a तं श्रुत्वा समनुप्राप्तं रामं दशरथो नृपः
2004009c प्रवेशयामास गृहं विविक्षुः प्रियमुत्तमम्
2004010a प्रविशन्नेव च श्रीमान्राघवो भवनं पितुः
2004010c ददर्श पितरं दूरात्प्रणिपत्य कृताञ्जलिः
2004011a प्रणमन्तं समुत्थाप्य तं परिष्वज्य भूमिपः
2004011c प्रदिश्य चास्मै रुचिरमासनं पुनरब्रवीत्
2004012a राम वृद्धोऽस्मि दीर्घायुर्भुक्ता भोगा मयेप्सिताः
2004012c अन्नवद्भिः क्रतुशतैस्तथेष्टं भूरिदक्षिणैः
2004013a जातमिष्टमपत्यं मे त्वमद्यानुपमं भुवि
2004013c दत्तमिष्टमधीतं च मया पुरुषसत्तम
2004014a अनुभूतानि चेष्टानि मया वीर सुखानि च
2004014c देवर्षि पितृविप्राणामनृणोऽस्मि तथात्मनः
2004015a न किंचिन्मम कर्तव्यं तवान्यत्राभिषेचनात्
2004015c अतो यत्त्वामहं ब्रूयां तन्मे त्वं कर्तुमर्हसि
2004016a अद्य प्रकृतयः सर्वास्त्वामिच्छन्ति नराधिपम्
2004016c अतस्त्वां युवराजानमभिषेक्ष्यामि पुत्रक
2004017a अपि चाद्याशुभान्राम स्वप्नान्पश्यामि दारुणान्
2004017c सनिर्घाता महोल्काश्च पतन्तीह महास्वनाः
2004018a अवष्टब्धं च मे राम नक्षत्रं दारुणैर्ग्रहैः
2004018c आवेदयन्ति दैवज्ञाः सूर्याङ्गारकराहुभिः
2004019a प्रायेण हि निमित्तानामीदृशानां समुद्भवे
2004019c राजा वा मृत्युमाप्नोति घोरां वापदमृच्छति
2004020a तद्यावदेव मे चेतो न विमुह्यति राघव
2004020c तावदेवाभिषिञ्चस्व चला हि प्राणिनां मतिः
2004021a अद्य चन्द्रोऽभ्युपगतः पुष्यात्पूर्वं पुनर्वसुम्
2004021c श्वः पुष्य योगं नियतं वक्ष्यन्ते दैवचिन्तकाः
2004022a तत्र पुष्येऽभिषिञ्चस्व मनस्त्वरयतीव माम्
2004022c श्वस्त्वाहमभिषेक्ष्यामि यौवराज्ये परंतप
2004023a तस्मात्त्वयाद्य व्रतिना निशेयं नियतात्मना
2004023c सह वध्वोपवस्तव्या दर्भप्रस्तरशायिना
2004024a सुहृदश्चाप्रमत्तास्त्वां रक्षन्त्वद्य समन्ततः
2004024c भवन्ति बहुविघ्नानि कार्याण्येवंविधानि हि
2004025a विप्रोषितश्च भरतो यावदेव पुरादितः
2004025c तावदेवाभिषेकस्ते प्राप्तकालो मतो मम
2004026a कामं खलु सतां वृत्ते भ्राता ते भरतः स्थितः
2004026c ज्येष्ठानुवर्ती धर्मात्मा सानुक्रोशो जितेन्द्रियः
2004027a किं तु चित्तं मनुष्याणामनित्यमिति मे मतिः
2004027c सतां च धर्मनित्यानां कृतशोभि च राघव
2004028a इत्युक्तः सोऽभ्यनुज्ञातः श्वोभाविन्यभिषेचने
2004028c व्रजेति रामः पितरमभिवाद्याभ्ययाद्गृहम्
2004029a प्रविश्य चात्मनो वेश्म राज्ञोद्दिष्टेऽभिषेचने
2004029c तस्मिन्क्षणे विनिर्गत्य मातुरन्तःपुरं ययौ
2004030a तत्र तां प्रवणामेव मातरं क्षौमवासिनीम्
2004030c वाग्यतां देवतागारे ददर्श याचतीं श्रियम्
2004031a प्रागेव चागता तत्र सुमित्रा लक्ष्मणस्तथा
2004031c सीता चानायिता श्रुत्वा प्रियं रामाभिषेचनम्
2004032a तस्मिन्काले हि कौसल्या तस्थावामीलितेक्षणा
2004032c सुमित्रयान्वास्यमाना सीतया लक्ष्मणेन च
2004033a श्रुत्वा पुष्येण पुत्रस्य यौवराज्याभिषेचनम्
2004033c प्राणायामेन पुरुषं ध्यायमाना जनार्दनम्
2004034a तथा सनियमामेव सोऽभिगम्याभिवाद्य च
2004034c उवाच वचनं रामो हर्षयंस्तामिदं तदा
2004035a अम्ब पित्रा नियुक्तोऽस्मि प्रजापालनकर्मणि
2004035c भविता श्वोऽभिषेको मे यथा मे शासनं पितुः
2004036a सीतयाप्युपवस्तव्या रजनीयं मया सह
2004036c एवमृत्विगुपाध्यायैः सह मामुक्तवान्पिता
2004037a यानि यान्यत्र योग्यानि श्वोभाविन्यभिषेचने
2004037c तानि मे मङ्गलान्यद्य वैदेह्याश्चैव कारय
2004038a एतच्छ्रुत्वा तु कौसल्या चिरकालाभिकाङ्क्षितम्
2004038c हर्षबाष्पकलं वाक्यमिदं राममभाषत
2004039a वत्स राम चिरं जीव हतास्ते परिपन्थिनः
2004039c ज्ञातीन्मे त्वं श्रिया युक्तः सुमित्रायाश्च नन्दय
2004040a कल्याणे बत नक्षत्रे मयि जातोऽसि पुत्रक
2004040c येन त्वया दशरथो गुणैराराधितः पिता
2004041a अमोघं बत मे क्षान्तं पुरुषे पुष्करेक्षणे
2004041c येयमिक्ष्वाकुराज्यश्रीः पुत्र त्वां संश्रयिष्यति
2004042a इत्येवमुक्तो मात्रेदं रामो भारतमब्रवीत्
2004042c प्राञ्जलिं प्रह्वमासीनमभिवीक्ष्य स्मयन्निव
2004043a लक्ष्मणेमां मया सार्धं प्रशाधि त्वं वसुंधराम्
2004043c द्वितीयं मेऽन्तरात्मानं त्वामियं श्रीरुपस्थिता
2004044a सौमित्रे भुङ्क्ष्व भोगांस्त्वमिष्टान्राज्यफलानि च
2004044c जीवितं च हि राज्यं च त्वदर्थमभिकामये
2004045a इत्युक्त्वा लक्ष्मणं रामो मातरावभिवाद्य च
2004045c अभ्यनुज्ञाप्य सीतां च जगाम स्वं निवेशनम्
2005001a संदिश्य रामं नृपतिः श्वोभाविन्यभिषेचने
2005001c पुरोहितं समाहूय वसिष्ठमिदमब्रवीत्
2005002a गच्छोपवासं काकुत्स्थं कारयाद्य तपोधन
2005002c श्रीयशोराज्यलाभाय वध्वा सह यतव्रतम्
2005003a तथेति च स राजानमुक्त्वा वेदविदां वरः
2005003c स्वयं वसिष्ठो भगवान्ययौ रामनिवेशनम्
2005004a स रामभवनं प्राप्य पाण्डुराभ्रघनप्रभम्
2005004c तिस्रः कक्ष्या रथेनैव विवेश मुनिसत्तमः
2005005a तमागतमृषिं रामस्त्वरन्निव ससंभ्रमः
2005005c मानयिष्यन्स मानार्हं निश्चक्राम निवेशनात्
2005006a अभ्येत्य त्वरमाणश्च रथाभ्याशं मनीषिणः
2005006c ततोऽवतारयामास परिगृह्य रथात्स्वयम्
2005007a स चैनं प्रश्रितं दृष्ट्वा संभाष्याभिप्रसाद्य च
2005007c प्रियार्हं हर्षयन्राममित्युवाच पुरोहितः
2005008a प्रसन्नस्ते पिता राम यौवराज्यमवाप्स्यसि
2005008c उपवासं भवानद्य करोतु सह सीतया
2005009a प्रातस्त्वामभिषेक्ता हि यौवराज्ये नराधिपः
2005009c पिता दशरथः प्रीत्या ययातिं नहुषो यथा
2005010a इत्युक्त्वा स तदा राममुपवासं यतव्रतम्
2005010c मन्त्रवत्कारयामास वैदेह्या सहितं मुनिः
2005011a ततो यथावद्रामेण स राज्ञो गुरुरर्चितः
2005011c अभ्यनुज्ञाप्य काकुत्स्थं ययौ रामनिवेशनात्
2005012a सुहृद्भिस्तत्र रामोऽपि ताननुज्ञाप्य सर्वशः
2005012c सभाजितो विवेशाथ ताननुज्ञाप्य सर्वशः
2005013a हृष्टनारी नरयुतं रामवेश्म तदा बभौ
2005013c यथा मत्तद्विजगणं प्रफुल्लनलिनं सरः
2005014a स राजभवनप्रख्यात्तस्माद्रामनिवेशनात्
2005014c निर्गत्य ददृशे मार्गं वसिष्ठो जनसंवृतम्
2005015a वृन्दवृन्दैरयोध्यायां राजमार्गाः समन्ततः
2005015c बभूवुरभिसंबाधाः कुतूहलजनैर्वृताः
2005016a जनवृन्दोर्मिसंघर्षहर्षस्वनवतस्तदा
2005016c बभूव राजमार्गस्य सागरस्येव निस्वनः
2005017a सिक्तसंमृष्टरथ्या हि तदहर्वनमालिनी
2005017c आसीदयोध्या नगरी समुच्छ्रितगृहध्वजा
2005018a तदा ह्ययोध्या निलयः सस्त्रीबालाबलो जनः
2005018c रामाभिषेकमाकाङ्क्षन्नाकाङ्क्षन्नुदयं रवेः
2005019a प्रजालंकारभूतं च जनस्यानन्दवर्धनम्
2005019c उत्सुकोऽभूज्जनो द्रष्टुं तमयोध्या महोत्सवम्
2005020a एवं तं जनसंबाधं राजमार्गं पुरोहितः
2005020c व्यूहन्निव जनौघं तं शनै राज कुलं ययौ
2005021a सिताभ्रशिखरप्रख्यं प्रासदमधिरुह्य सः
2005021c समियाय नरेन्द्रेण शक्रेणेव बृहस्पतिः
2005022a तमागतमभिप्रेक्ष्य हित्वा राजासनं नृपः
2005022c पप्रच्छ स च तस्मै तत्कृतमित्यभ्यवेदयत्
2005023a गुरुणा त्वभ्यनुज्ञातो मनुजौघं विसृज्य तम्
2005023c विवेशान्तःपुरं राजा सिंहो गिरिगुहामिव
2005024a तदग्र्यवेषप्रमदाजनाकुलं; महेन्द्रवेश्मप्रतिमं निवेशनम्
2005024c व्यदीपयंश्चारु विवेश पार्थिवः; शशीव तारागणसंकुलं नभः
2006001a गते पुरोहिते रामः स्नातो नियतमानसः
2006001c सह पत्न्या विशालाक्ष्या नारायणमुपागमत्
2006002a प्रगृह्य शिरसा पात्रीं हविषो विधिवत्तदा
2006002c महते दैवतायाज्यं जुहाव ज्वलितेऽनले
2006003a शेषं च हविषस्तस्य प्राश्याशास्यात्मनः प्रियम्
2006003c ध्यायन्नारायणं देवं स्वास्तीर्णे कुशसंस्तरे
2006004a वाग्यतः सह वैदेह्या भूत्वा नियतमानसः
2006004c श्रीमत्यायतने विष्णोः शिश्ये नरवरात्मजः
2006005a एकयामावशिष्टायां रात्र्यां प्रतिविबुध्य सः
2006005c अलंकारविधिं कृत्स्नं कारयामास वेश्मनः
2006006a तत्र शृण्वन्सुखा वाचः सूतमागधबन्दिनाम्
2006006c पूर्वां संध्यामुपासीनो जजाप यतमानसः
2006007a तुष्टाव प्रणतश्चैव शिरसा मधुसूदनम्
2006007c विमलक्षौमसंवीतो वाचयामास च द्विजान्
2006008a तेषां पुण्याहघोषोऽथ गम्भीरमधुरस्तदा
2006008c अयोध्यां पूरयामास तूर्यघोषानुनादितः
2006009a कृतोपवासं तु तदा वैदेह्या सह राघवम्
2006009c अयोध्या निलयः श्रुत्वा सर्वः प्रमुदितो जनः
2006010a ततः पौरजनः सर्वः श्रुत्वा रामाभिषेचनम्
2006010c प्रभातां रजनीं दृष्ट्वा चक्रे शोभां परां पुनः
2006011a सिताभ्रशिखराभेषु देवतायतनेषु च
2006011c चतुष्पथेषु रथ्यासु चैत्येष्वट्टालकेषु च
2006012a नानापण्यसमृद्धेषु वणिजामापणेषु च
2006012c कुटुम्बिनां समृद्धेषु श्रीमत्सु भवनेषु च
2006013a सभासु चैव सर्वासु वृक्षेष्वालक्षितेषु च
2006013c ध्वजाः समुच्छ्रिताश्चित्राः पताकाश्चाभवंस्तदा
2006014a नटनर्तकसंघानां गायकानां च गायताम्
2006014c मनःकर्णसुखा वाचः शुश्रुवुश्च ततस्ततः
2006015a रामाभिषेकयुक्ताश्च कथाश्चक्रुर्मिथो जनाः
2006015c रामाभिषेके संप्राप्ते चत्वरेषु गृहेषु च
2006016a बाला अपि क्रीडमाना गृहद्वारेषु संघशः
2006016c रामाभिषेकसंयुक्ताश्चक्रुरेव मिथः कथाः
2006017a कृतपुष्पोपहारश्च धूपगन्धाधिवासितः
2006017c राजमार्गः कृतः श्रीमान्पौरै रामाभिषेचने
2006018a प्रकाशीकरणार्थं च निशागमनशङ्कया
2006018c दीपवृक्षांस्तथा चक्रुरनु रथ्यासु सर्वशः
2006019a अलंकारं पुरस्यैवं कृत्वा तत्पुरवासिनः
2006019c आकाङ्क्षमाणा रामस्य यौवराज्याभिषेचनम्
2006020a समेत्य संघशः सर्वे चत्वरेषु सभासु च
2006020c कथयन्तो मिथस्तत्र प्रशशंसुर्जनाधिपम्
2006021a अहो महात्मा राजायमिक्ष्वाकुकुलनन्दनः
2006021c ज्ञात्वा यो वृद्धमात्मानं रामं राज्येऽभिषेक्ष्यति
2006022a सर्वे ह्यनुगृहीताः स्म यन्नो रामो महीपतिः
2006022c चिराय भविता गोप्ता दृष्टलोकपरावरः
2006023a अनुद्धतमना विद्वान्धर्मात्मा भ्रातृवत्सलः
2006023c यथा च भ्रातृषु स्निग्धस्तथास्मास्वपि राघवः
2006024a चिरं जीवतु धर्मात्मा राजा दशरथोऽनघः
2006024c यत्प्रसादेनाभिषिक्तं रामं द्रक्ष्यामहे वयम्
2006025a एवंविधं कथयतां पौराणां शुश्रुवुस्तदा
2006025c दिग्भ्योऽपि श्रुतवृत्तान्ताः प्राप्ता जानपदा जनाः
2006026a ते तु दिग्भ्यः पुरीं प्राप्ता द्रष्टुं रामाभिषेचनम्
2006026c रामस्य पूरयामासुः पुरीं जानपदा जनाः
2006027a जनौघैस्तैर्विसर्पद्भिः शुश्रुवे तत्र निःस्वनः
2006027c पर्वसूदीर्णवेगस्य सागरस्येव निःस्वनः
2006028a ततस्तदिन्द्रक्षयसंनिभं पुरं; दिदृक्षुभिर्जानपदैरुपागतैः
2006028c समन्ततः सस्वनमाकुलं बभौ; समुद्रयादोभिरिवार्णवोदकम्
2007001a ज्ञातिदासी यतो जाता कैकेय्यास्तु सहोषिता
2007001c प्रासादं चन्द्रसंकाशमारुरोह यदृच्छया
2007002a सिक्तराजपथां कृत्स्नां प्रकीर्णकमलोत्पलाम्
2007002c अयोध्यां मन्थरा तस्मात्प्रासादादन्ववैक्षत
2007003a पताकाभिर्वरार्हाभिर्ध्वजैश्च समलंकृताम्
2007003c सिक्तां चन्दनतोयैश्च शिरःस्नातजनैर्वृताम्
2007004a अविदूरे स्थितां दृष्ट्वा धात्रीं पप्रच्छ मन्थरा
2007004c उत्तमेनाभिसंयुक्ता हर्षेणार्थपरा सती
2007005a राममाता धनं किं नु जनेभ्यः संप्रयच्छति
2007005c अतिमात्रं प्रहर्षोऽयं किं जनस्य च शंस मे
2007005e कारयिष्यति किं वापि संप्रहृष्टो महीपतिः
2007006a विदीर्यमाणा हर्षेण धात्री परमया मुदा
2007006c आचचक्षेऽथ कुब्जायै भूयसीं राघवे श्रियम्
2007007a श्वः पुष्येण जितक्रोधं यौवराज्येन राघवम्
2007007c राजा दशरथो राममभिषेचयितानघम्
2007008a धात्र्यास्तु वचनं श्रुत्वा कुब्जा क्षिप्रममर्षिता
2007008c कैलास शिखराकारात्प्रासादादवरोहत
2007009a सा दह्यमाना कोपेन मन्थरा पापदर्शिनी
2007009c शयानामेत्य कैकेयीमिदं वचनमब्रवीत्
2007010a उत्तिष्ठ मूढे किं शेषे भयं त्वामभिवर्तते
2007010c उपप्लुतमहौघेन किमात्मानं न बुध्यसे
2007011a अनिष्टे सुभगाकारे सौभाग्येन विकत्थसे
2007011c चलं हि तव सौभाग्यं नद्यः स्रोत इवोष्णगे
2007012a एवमुक्ता तु कैकेयी रुष्टया परुषं वचः
2007012c कुब्जया पापदर्शिन्या विषादमगमत्परम्
2007013a कैकेयी त्वब्रवीत्कुब्जां कच्चित्क्षेमं न मन्थरे
2007013c विषण्णवदनां हि त्वां लक्षये भृशदुःखिताम्
2007014a मन्थरा तु वचः श्रुत्वा कैकेय्या मधुराक्षरम्
2007014c उवाच क्रोधसंयुक्ता वाक्यं वाक्यविशारदा
2007015a सा विषण्णतरा भूत्वा कुब्जा तस्या हितैषिणी
2007015c विषादयन्ती प्रोवाच भेदयन्ती च राघवम्
2007016a अक्षेमं सुमहद्देवि प्रवृत्तं त्वद्विनाशनम्
2007016c रामं दशरथो राजा यौवराज्येऽभिषेक्ष्यति
2007017a सास्म्यगाधे भये मग्ना दुःखशोकसमन्विता
2007017c दह्यमानानलेनेव त्वद्धितार्थमिहागता
2007018a तव दुःखेन कैकेयि मम दुःखं महद्भवेत्
2007018c त्वद्वृद्धौ मम वृद्धिश्च भवेदत्र न संशयः
2007019a नराधिपकुले जाता महिषी त्वं महीपतेः
2007019c उग्रत्वं राजधर्माणां कथं देवि न बुध्यसे
2007020a धर्मवादी शठो भर्ता श्लक्ष्णवादी च दारुणः
2007020c शुद्धभावे न जानीषे तेनैवमतिसंधिता
2007021a उपस्थितं प्रयुञ्जानस्त्वयि सान्त्वमनर्थकम्
2007021c अर्थेनैवाद्य ते भर्ता कौसल्यां योजयिष्यति
2007022a अपवाह्य स दुष्टात्मा भरतं तव बन्धुषु
2007022c काल्यं स्थापयिता रामं राज्ये निहतकण्टके
2007023a शत्रुः पतिप्रवादेन मात्रेव हितकाम्यया
2007023c आशीविष इवाङ्केन बाले परिधृतस्त्वया
2007024a यथा हि कुर्यात्सर्पो वा शत्रुर्वा प्रत्युपेक्षितः
2007024c राज्ञा दशरथेनाद्य सपुत्रा त्वं तथा कृता
2007025a पापेनानृतसान्त्वेन बाले नित्यं सुखोचिते
2007025c रामं स्थापयता राज्ये सानुबन्धा हता ह्यसि
2007026a सा प्राप्तकालं कैकेयि क्षिप्रं कुरु हितं तव
2007026c त्रायस्व पुत्रमात्मानं मां च विस्मयदर्शने
2007027a मन्थराया वचः श्रुत्वा शयनात्सा शुभानना
2007027c एकमाभरणं तस्यै कुब्जायै प्रददौ शुभम्
2007028a दत्त्वा त्वाभरणं तस्यै कुब्जायै प्रमदोत्तमा
2007028c कैकेयी मन्थरां हृष्टा पुनरेवाब्रवीदिदम्
2007029a इदं तु मन्थरे मह्यमाख्यासि परमं प्रियम्
2007029c एतन्मे प्रियमाख्यातुः किं वा भूयः करोमि ते
2007030a रामे वा भरते वाहं विशेषं नोपलक्षये
2007030c तस्मात्तुष्टास्मि यद्राजा रामं राज्येऽभिषेक्ष्यति
2007031a न मे परं किंचिदितस्त्वया पुनः; प्रियं प्रियार्हे सुवचं वचो वरम्
2007031c तथा ह्यवोचस्त्वमतः प्रियोत्तरं; वरं परं ते प्रददामि तं वृणु
2008001a मन्थरा त्वभ्यसूय्यैनामुत्सृज्याभरणं च तत्
2008001c उवाचेदं ततो वाक्यं कोपदुःखसमन्विता
2008002a हर्षं किमिदमस्थाने कृतवत्यसि बालिशे
2008002c शोकसागरमध्यस्थमात्मानं नावबुध्यसे
2008003a सुभगा खलु कौसल्या यस्याः पुत्रोऽभिषेक्ष्यते
2008003c यौवराज्येन महता श्वः पुष्येण द्विजोत्तमैः
2008004a प्राप्तां सुमहतीं प्रीतिं प्रतीतां तां हतद्विषम्
2008004c उपस्थास्यसि कौसल्यां दासीव त्वं कृताञ्जलिः
2008005a हृष्टाः खलु भविष्यन्ति रामस्य परमाः स्त्रियः
2008005c अप्रहृष्टा भविष्यन्ति स्नुषास्ते भरतक्षये
2008006a तां दृष्ट्वा परमप्रीतां ब्रुवन्तीं मन्थरां ततः
2008006c रामस्यैव गुणान्देवी कैकेयी प्रशशंस ह
2008007a धर्मज्ञो गुरुभिर्दान्तः कृतज्ञः सत्यवाक्शुचिः
2008007c रामो राज्ञः सुतो ज्येष्ठो यौवराज्यमतोऽर्हति
2008008a भ्रातॄन्भृत्यांश्च दीर्घायुः पितृवत्पालयिष्यति
2008008c संतप्यसे कथं कुब्जे श्रुत्वा रामाभिषेचनम्
2008009a भरतश्चापि रामस्य ध्रुवं वर्षशतात्परम्
2008009c पितृपैतामहं राज्यमवाप्स्यति नरर्षभः
2008010a सा त्वमभ्युदये प्राप्ते वर्तमाने च मन्थरे
2008010c भविष्यति च कल्याणे किमर्थं परितप्यसे
2008010e कौसल्यातोऽतिरिक्तं च स तु शुश्रूषते हि माम्
2008011a कैकेय्या वचनं श्रुत्वा मन्थरा भृशदुःखिता
2008011c दीर्घमुष्णं विनिःश्वस्य कैकेयीमिदमब्रवीत्
2008012a अनर्थदर्शिनी मौर्ख्यान्नात्मानमवबुध्यसे
2008012c शोकव्यसनविस्तीर्णे मज्जन्ती दुःखसागरे
2008013a भविता राघवो राजा राघवस्य च यः सुतः
2008013c राजवंशात्तु भरतः कैकेयि परिहास्यते
2008014a न हि राज्ञः सुताः सर्वे राज्ये तिष्ठन्ति भामिनि
2008014c स्थाप्यमानेषु सर्वेषु सुमहाननयो भवेत्
2008015a तस्माज्ज्येष्ठे हि कैकेयि राज्यतन्त्राणि पार्थिवाः
2008015c स्थापयन्त्यनवद्याङ्गि गुणवत्स्वितरेष्वपि
2008016a असावत्यन्तनिर्भग्नस्तव पुत्रो भविष्यति
2008016c अनाथवत्सुखेभ्यश्च राजवंशाच्च वत्सले
2008017a साहं त्वदर्थे संप्राप्ता त्वं तु मां नावबुध्यसे
2008017c सपत्निवृद्धौ या मे त्वं प्रदेयं दातुमिच्छसि
2008018a ध्रुवं तु भरतं रामः प्राप्य राज्यमकण्टकम्
2008018c देशान्तरं नाययिता लोकान्तरमथापि वा
2008019a बाल एव हि मातुल्यं भरतो नायितस्त्वया
2008019c संनिकर्षाच्च सौहार्दं जायते स्थावरेष्वपि
2008020a गोप्ता हि रामं सौमित्रिर्लक्ष्मणं चापि राघवः
2008020c अश्विनोरिव सौभ्रात्रं तयोर्लोकेषु विश्रुतम्
2008021a तस्मान्न लक्ष्मणे रामः पापं किंचित्करिष्यति
2008021c रामस्तु भरते पापं कुर्यादिति न संशयः
2008022a तस्माद्राजगृहादेव वनं गच्छतु ते सुतः
2008022c एतद्धि रोचते मह्यं भृशं चापि हितं तव
2008023a एवं ते ज्ञातिपक्षस्य श्रेयश्चैव भविष्यति
2008023c यदि चेद्भरतो धर्मात्पित्र्यं राज्यमवाप्स्यति
2008024a स ते सुखोचितो बालो रामस्य सहजो रिपुः
2008024c समृद्धार्थस्य नष्टार्थो जीविष्यति कथं वशे
2008025a अभिद्रुतमिवारण्ये सिंहेन गजयूथपम्
2008025c प्रच्छाद्यमानं रामेण भरतं त्रातुमर्हसि
2008026a दर्पान्निराकृता पूर्वं त्वया सौभाग्यवत्तया
2008026c राममाता सपत्नी ते कथं वैरं न यातयेत्
2008027a यदा हि रामः पृथिवीमवाप्स्यति; ध्रुवं प्रनष्टो भरतो भविष्यति
2008027c अतो हि संचिन्तय राज्यमात्मजे; परस्य चाद्यैव विवासकारणम्
2009001a एवमुक्ता तु कैकेयी क्रोधेन ज्वलितानना
2009001c दीर्घमुष्णं विनिःश्वस्य मन्थरामिदमब्रवीत्
2009002a अद्य राममितः क्षिप्रं वनं प्रस्थापयाम्यहम्
2009002c यौवराज्येन भरतं क्षिप्रमेवाभिषेचये
2009003a इदं त्विदानीं संपश्य केनोपायेन मन्थरे
2009003c भरतः प्राप्नुयाद्राज्यं न तु रामः कथंचन
2009004a एवमुक्ता तया देव्या मन्थरा पापदर्शिनी
2009004c रामार्थमुपहिंसन्ती कैकेयीमिदमब्रवीत्
2009005a हन्तेदानीं प्रवक्ष्यामि कैकेयि श्रूयतां च मे
2009005c यथा ते भरतो राज्यं पुत्रः प्राप्स्यति केवलम्
2009006a श्रुत्वैवं वचनं तस्या मन्थरायास्तु कैकयी
2009006c किंचिदुत्थाय शयनात्स्वास्तीर्णादिदमब्रवीत्
2009007a कथय त्वं ममोपायं केनोपायेन मन्थरे
2009007c भरतः प्राप्नुयाद्राज्यं न तु रामः कथंचन
2009008a एवमुक्ता तया देव्या मन्थरा पापदर्शिनी
2009008c रामार्थमुपहिंसन्ती कुब्जा वचनमब्रवीत्
2009009a तव देवासुरे युद्धे सह राजर्षिभिः पतिः
2009009c अगच्छत्त्वामुपादाय देवराजस्य साह्यकृत्
2009010a दिशमास्थाय कैकेयि दक्षिणां दण्डकान्प्रति
2009010c वैजयन्तमिति ख्यातं पुरं यत्र तिमिध्वजः
2009011a स शम्बर इति ख्यातः शतमायो महासुरः
2009011c ददौ शक्रस्य संग्रामं देवसंघैरनिर्जितः
2009012a तस्मिन्महति संग्रामे राजा दशरथस्तदा
2009012c अपवाह्य त्वया देवि संग्रामान्नष्टचेतनः
2009013a तत्रापि विक्षतः शस्त्रैः पतिस्ते रक्षितस्त्वया
2009013c तुष्टेन तेन दत्तौ ते द्वौ वरौ शुभदर्शने
2009014a स त्वयोक्तः पतिर्देवि यदेच्छेयं तदा वरौ
2009014c गृह्णीयामिति तत्तेन तथेत्युक्तं महात्मना
2009014e अनभिज्ञा ह्यहं देवि त्वयैव कथितं पुरा
2009015a तौ वरौ याच भर्तारं भरतस्याभिषेचनम्
2009015c प्रव्राजनं च रामस्य त्वं वर्षाणि चतुर्दश
2009016a क्रोधागारं प्रविश्याद्य क्रुद्धेवाश्वपतेः सुते
2009016c शेष्वानन्तर्हितायां त्वं भूमौ मलिनवासिनी
2009016e मा स्मैनं प्रत्युदीक्षेथा मा चैनमभिभाषथाः
2009017a दयिता त्वं सदा भर्तुरत्र मे नास्ति संशयः
2009017c त्वत्कृते च महाराजो विशेदपि हुताशनम्
2009018a न त्वां क्रोधयितुं शक्तो न क्रुद्धां प्रत्युदीक्षितुम्
2009018c तव प्रियार्थं राजा हि प्राणानपि परित्यजेत्
2009019a न ह्यतिक्रमितुं शक्तस्तव वाक्यं महीपतिः
2009019c मन्दस्वभावे बुध्यस्व सौभाग्यबलमात्मनः
2009020a मणिमुक्तासुवर्णानि रत्नानि विविधानि च
2009020c दद्याद्दशरथो राजा मा स्म तेषु मनः कृथाः
2009021a यौ तौ देवासुरे युद्धे वरौ दशरथोऽददात्
2009021c तौ स्मारय महाभागे सोऽर्थो मा त्वामतिक्रमेत्
2009022a यदा तु ते वरं दद्यात्स्वयमुत्थाप्य राघवः
2009022c व्यवस्थाप्य महाराजं त्वमिमं वृणुया वरम्
2009023a रामं प्रव्राजयारण्ये नव वर्षाणि पञ्च च
2009023c भरतः क्रियतां राजा पृथिव्यां पार्थिवर्षभः
2009024a एवं प्रव्राजितश्चैव रामोऽरामो भविष्यति
2009024c भरतश्च हतामित्रस्तव राजा भविष्यति
2009025a येन कालेन रामश्च वनात्प्रत्यागमिष्यति
2009025c तेन कालेन पुत्रस्ते कृतमूलो भविष्यति
2009025e संगृहीतमनुष्यश्च सुहृद्भिः सार्धमात्मवान्
2009026a प्राप्तकालं तु ते मन्ये राजानं वीतसाध्वसा
2009026c रामाभिषेकसंकल्पान्निगृह्य विनिवर्तय
2009027a अनर्थमर्थरूपेण ग्राहिता सा ततस्तया
2009027c हृष्टा प्रतीता कैकेयी मन्थरामिदमब्रवीत्
2009028a कुब्जे त्वां नाभिजानामि श्रेष्ठां श्रेष्ठाभिधायिनीम्
2009028c पृथिव्यामसि कुब्जानामुत्तमा बुद्धिनिश्चये
2009029a त्वमेव तु ममार्थेषु नित्ययुक्ता हितैषिणी
2009029c नाहं समवबुध्येयं कुब्जे राज्ञश्चिकीर्षितम्
2009030a सन्ति दुःसंस्थिताः कुब्जा वक्राः परमपापिकाः
2009030c त्वं पद्ममिव वातेन संनता प्रियदर्शना
2009031a उरस्तेऽभिनिविष्टं वै यावत्स्कन्धात्समुन्नतम्
2009031c अधस्ताच्चोदरं शान्तं सुनाभमिव लज्जितम्
2009032a जघनं तव निर्घुष्टं रशनादामशोभितम्
2009032c जङ्घे भृशमुपन्यस्ते पादौ चाप्यायतावुभौ
2009033a त्वमायताभ्यां सक्थिभ्यां मन्थरे क्षौमवासिनि
2009033c अग्रतो मम गच्छन्ती राजहंसीव राजसे
2009034a तवेदं स्थगु यद्दीर्घं रथघोणमिवायतम्
2009034c मतयः क्षत्रविद्याश्च मायाश्चात्र वसन्ति ते
2009035a अत्र ते प्रतिमोक्ष्यामि मालां कुब्जे हिरण्मयीम्
2009035c अभिषिक्ते च भरते राघवे च वनं गते
2009036a जात्येन च सुवर्णेन सुनिष्टप्तेन सुन्दरि
2009036c लब्धार्था च प्रतीता च लेपयिष्यामि ते स्थगु
2009037a मुखे च तिलकं चित्रं जातरूपमयं शुभम्
2009037c कारयिष्यामि ते कुब्जे शुभान्याभरणानि च
2009038a परिधाय शुभे वस्त्रे देवतेव चरिष्यसि
2009038c चन्द्रमाह्वयमानेन मुखेनाप्रतिमानना
2009038e गमिष्यसि गतिं मुख्यां गर्वयन्ती द्विषज्जनम्
2009039a तवापि कुब्जाः कुब्जायाः सर्वाभरणभूषिताः
2009039c पादौ परिचरिष्यन्ति यथैव त्वं सदा मम
2009040a इति प्रशस्यमाना सा कैकेयीमिदमब्रवीत्
2009040c शयानां शयने शुभ्रे वेद्यामग्निशिखामिव
2009041a गतोदके सेतुबन्धो न कल्याणि विधीयते
2009041c उत्तिष्ठ कुरु कल्याणं राजानमनुदर्शय
2009042a तथा प्रोत्साहिता देवी गत्वा मन्थरया सह
2009042c क्रोधागारं विशालाक्षी सौभाग्यमदगर्विता
2009043a अनेकशतसाहस्रं मुक्ताहारं वराङ्गना
2009043c अवमुच्य वरार्हाणि शुभान्याभरणानि च
2009044a ततो हेमोपमा तत्र कुब्जा वाक्यं वशं गता
2009044c संविश्य भूमौ कैकेयी मन्थरामिदमब्रवीत्
2009045a इह वा मां मृतां कुब्जे नृपायावेदयिष्यसि
2009045c वनं तु राघवे प्राप्ते भरतः प्राप्स्यति क्षितिम्
2009046a अथैतदुक्त्वा वचनं सुदारुणं; निधाय सर्वाभरणानि भामिनी
2009046c असंवृतामास्तरणेन मेदिनीं; तदाधिशिश्ये पतितेव किन्नरी
2009047a उदीर्णसंरम्भतमोवृतानना; तथावमुक्तोत्तममाल्यभूषणा
2009047c नरेन्द्रपत्नी विमना बभूव सा; तमोवृता द्यौरिव मग्नतारका
2010001a आज्ञाप्य तु महाराजो राघवस्याभिषेचनम्
2010001c प्रियार्हां प्रियमाख्यातुं विवेशान्तःपुरं वशी
2010002a तां तत्र पतितां भूमौ शयानामतथोचिताम्
2010002c प्रतप्त इव दुःखेन सोऽपश्यज्जगतीपतिः
2010003a स वृद्धस्तरुणीं भार्यां प्राणेभ्योऽपि गरीयसीम्
2010003c अपापः पापसंकल्पां ददर्श धरणीतले
2010004a करेणुमिव दिग्धेन विद्धां मृगयुणा वने
2010004c महागज इवारण्ये स्नेहात्परिममर्श ताम्
2010005a परिमृश्य च पाणिभ्यामभिसंत्रस्तचेतनः
2010005c कामी कमलपत्राक्षीमुवाच वनितामिदम्
2010006a न तेऽहमभिजानामि क्रोधमात्मनि संश्रितम्
2010006c देवि केनाभियुक्तासि केन वासि विमानिता
2010007a यदिदं मम दुःखाय शेषे कल्याणि पांसुषु
2010007c भूमौ शेषे किमर्थं त्वं मयि कल्याण चेतसि
2010007e भूतोपहतचित्तेव मम चित्तप्रमाथिनी
2010008a सन्ति मे कुशला वैद्या अभितुष्टाश्च सर्वशः
2010008c सुखितां त्वां करिष्यन्ति व्याधिमाचक्ष्व भामिनि
2010009a कस्य वा ते प्रियं कार्यं केन वा विप्रियं कृतम्
2010009c कः प्रियं लभतामद्य को वा सुमहदप्रियम्
2010010a अवध्यो वध्यतां को वा वध्यः को वा विमुच्यताम्
2010010c दरिद्रः को भवत्वाढ्यो द्रव्यवान्वाप्यकिंचनः
2010011a अहं चैव मदीयाश्च सर्वे तव वशानुगाः
2010011c न ते कंचिदभिप्रायं व्याहन्तुमहमुत्सहे
2010012a आत्मनो जीवितेनापि ब्रूहि यन्मनसेच्छसि
2010012c यावदावर्तते चक्रं तावती मे वसुंधरा
2010013a तथोक्ता सा समाश्वस्ता वक्तुकामा तदप्रियम्
2010013c परिपीडयितुं भूयो भर्तारमुपचक्रमे
2010014a नास्मि विप्रकृता देव केनचिन्न विमानिता
2010014c अभिप्रायस्तु मे कश्चित्तमिच्छामि त्वया कृतम्
2010015a प्रतिज्ञां प्रतिजानीष्व यदि त्वं कर्तुमिच्छसि
2010015c अथ तद्व्याहरिष्यामि यदभिप्रार्थितं मया
2010016a एवमुक्तस्तया राजा प्रियया स्त्रीवशं गतः
2010016c तामुवाच महातेजाः कैकेयीमीषदुत्स्मितः
2010017a अवलिप्ते न जानासि त्वत्तः प्रियतरो मम
2010017c मनुजो मनुजव्याघ्राद्रामादन्यो न विद्यते
2010018a भद्रे हृदयमप्येतदनुमृश्योद्धरस्व मे
2010018c एतत्समीक्ष्य कैकेयि ब्रूहि यत्साधु मन्यसे
2010019a बलमात्मनि पश्यन्ती न मां शङ्कितुमर्हसि
2010019c करिष्यामि तव प्रीतिं सुकृतेनापि ते शपे
2010020a तेन वाक्येन संहृष्टा तमभिप्रायमात्मनः
2010020c व्याजहार महाघोरमभ्यागतमिवान्तकम्
2010021a यथाक्रमेण शपसि वरं मम ददासि च
2010021c तच्छृण्वन्तु त्रयस्त्रिंशद्देवाः सेन्द्रपुरोगमाः
2010022a चन्द्रादित्यौ नभश्चैव ग्रहा रात्र्यहनी दिशः
2010022c जगच्च पृथिवी चैव सगन्धर्वा सराक्षसा
2010023a निशाचराणि भूतानि गृहेषु गृहदेवताः
2010023c यानि चान्यानि भूतानि जानीयुर्भाषितं तव
2010024a सत्यसंधो महातेजा धर्मज्ञः सुसमाहितः
2010024c वरं मम ददात्येष तन्मे शृण्वन्तु देवताः
2010025a इति देवी महेष्वासं परिगृह्याभिशस्य च
2010025c ततः परमुवाचेदं वरदं काममोहितम्
2010026a वरौ यौ मे त्वया देव तदा दत्तौ महीपते
2010026c तौ तावदहमद्यैव वक्ष्यामि शृणु मे वचः
2010027a अभिषेकसमारम्भो राघवस्योपकल्पितः
2010027c अनेनैवाभिषेकेण भरतो मेऽभिषिच्यताम्
2010028a नव पञ्च च वर्षाणि दण्डकारण्यमाश्रितः
2010028c चीराजिनजटाधारी रामो भवतु तापसः
2010029a भरतो भजतामद्य यौवराज्यमकण्टकम्
2010029c अद्य चैव हि पश्येयं प्रयान्तं राघवं वने
2010030a ततः श्रुत्वा महाराजः कैकेय्या दारुणं वचः
2010030c व्यथितो विक्लवश्चैव व्याघ्रीं दृष्ट्वा यथा मृगः
2010031a असंवृतायामासीनो जगत्यां दीर्घमुच्छ्वसन्
2010031c अहो धिगिति सामर्षो वाचमुक्त्वा नराधिपः
2010031e मोहमापेदिवान्भूयः शोकोपहतचेतनः
2010032a चिरेण तु नृपः संज्ञां प्रतिलभ्य सुदुःखितः
2010032c कैकेयीमब्रवीत्क्रुद्धः प्रदहन्निव चक्षुषा
2010033a नृशंसे दुष्टचारित्रे कुलस्यास्य विनाशिनि
2010033c किं कृतं तव रामेण पापे पापं मयापि वा
2010034a सदा ते जननी तुल्यां वृत्तिं वहति राघवः
2010034c तस्यैव त्वमनर्थाय किंनिमित्तमिहोद्यता
2010035a त्वं मयात्मविनाशाय भवनं स्वं प्रवेशिता
2010035c अविज्ञानान्नृपसुता व्याली तीक्ष्णविषा यथा
2010036a जीवलोको यदा सर्वो रामस्येह गुणस्तवम्
2010036c अपराधं कमुद्दिश्य त्यक्ष्यामीष्टमहं सुतम्
2010037a कौसल्यां वा सुमित्रां वा त्यजेयमपि वा श्रियम्
2010037c जीवितं वात्मनो रामं न त्वेव पितृवत्सलम्
2010038a परा भवति मे प्रीतिर्दृष्ट्वा तनयमग्रजम्
2010038c अपश्यतस्तु मे रामं नष्टा भवति चेतना
2010039a तिष्ठेल्लोको विना सूर्यं सस्यं वा सलिलं विना
2010039c न तु रामं विना देहे तिष्ठेत्तु मम जीवितम्
2010040a तदलं त्यज्यतामेष निश्चयः पापनिश्चये
2010040c अपि ते चरणौ मूर्ध्ना स्पृशाम्येष प्रसीद मे
2010041a स भूमिपालो विलपन्ननाथव;त्स्त्रिया गृहीतो हृदयेऽतिमात्रता
2010041c पपात देव्याश्चरणौ प्रसारिता;वुभावसंस्पृश्य यथातुरस्तथा
2011001a अतदर्हं महाराजं शयानमतथोचितम्
2011001c ययातिमिव पुण्यान्ते देवलोकात्परिच्युतम्
2011002a अनर्थरूपा सिद्धार्था अभीता भयदर्शिनी
2011002c पुनराकारयामास तमेव वरमङ्गना
2011003a त्वं कत्थसे महाराज सत्यवादी दृढव्रतः
2011003c मम चेमं वरं कस्माद्विधारयितुमिच्छसि
2011004a एवमुक्तस्तु कैकेय्या राजा दशरथस्तदा
2011004c प्रत्युवाच ततः क्रुद्धो मुहूर्तं विह्वलन्निव
2011005a मृते मयि गते रामे वनं मनुजपुंगवे
2011005c हन्तानार्ये ममामित्रे रामः प्रव्राजितो वनम्
2011006a यदि सत्यं ब्रवीम्येतत्तदसत्यं भविष्यति
2011006c अकीर्तिरतुला लोके ध्रुवं परिभवश्च मे
2011007a तथा विलपतस्तस्य परिभ्रमितचेतसः
2011007c अस्तमभ्यगमत्सूर्यो रजनी चाभ्यवर्तत
2011008a स त्रियामा तथार्तस्य चन्द्रमण्डलमण्डिता
2011008c राज्ञो विलपमानस्य न व्यभासत शर्वरी
2011009a तथैवोष्णं विनिःश्वस्य वृद्धो दशरथो नृपः
2011009c विललापार्तवद्दुःखं गगनासक्तलोचनः
2011010a न प्रभातं त्वयेच्छामि मयायं रचितोऽञ्जलिः
2011010c अथ वा गम्यतां शीघ्रं नाहमिच्छामि निर्घृणाम्
2011010e नृशंसां कैकेयीं द्रष्टुं यत्कृते व्यसनं महत्
2011011a एवमुक्त्वा ततो राजा कैकेयीं संयताञ्जलिः
2011011c प्रसादयामास पुनः कैकेयीं चेदमब्रवीत्
2011012a साधुवृत्तस्य दीनस्य त्वद्गतस्य गतायुषः
2011012c प्रसादः क्रियतां देवि भद्रे राज्ञो विशेषतः
2011013a शून्येन खलु सुश्रोणि मयेदं समुदाहृतम्
2011013c कुरु साधु प्रसादं मे बाले सहृदया ह्यसि
2011014a विशुद्धभावस्य हि दुष्टभावा; ताम्रेक्षणस्याश्रुकलस्य राज्ञः
2011014c श्रुत्वा विचित्रं करुणं विलापं; भर्तुर्नृशंसा न चकार वाक्यम्
2011015a ततः स राजा पुनरेव मूर्छितः; प्रियामतुष्टां प्रतिकूलभाषिणीम्
2011015c समीक्ष्य पुत्रस्य विवासनं प्रति; क्षितौ विसंज्ञो निपपात दुःखितः
2012001a पुत्रशोकार्दितं पापा विसंज्ञं पतितं भुवि
2012001c विवेष्टमानमुदीक्ष्य सैक्ष्वाकमिदमब्रवीत्
2012002a पापं कृत्वेव किमिदं मम संश्रुत्य संश्रवम्
2012002c शेषे क्षितितले सन्नः स्थित्यां स्थातुं त्वमर्हसि
2012003a आहुः सत्यं हि परमं धर्मं धर्मविदो जनाः
2012003c सत्यमाश्रित्य हि मया त्वं च धर्मं प्रचोदितः
2012004a संश्रुत्य शैब्यः श्येनाय स्वां तनुं जगतीपतिः
2012004c प्रदाय पक्षिणो राजञ्जगाम गतिमुत्तमाम्
2012005a तथ ह्यलर्कस्तेजस्वी ब्राह्मणे वेदपारगे
2012005c याचमाने स्वके नेत्रे उद्धृत्याविमना ददौ
2012006a सरितां तु पतिः स्वल्पां मर्यादां सत्यमन्वितः
2012006c सत्यानुरोधात्समये वेलां खां नातिवर्तते
2012007a समयं च ममार्येमं यदि त्वं न करिष्यसि
2012007c अग्रतस्ते परित्यक्ता परित्यक्ष्यामि जीवितम्
2012008a एवं प्रचोदितो राजा कैकेय्या निर्विशङ्कया
2012008c नाशकत्पाशमुन्मोक्तुं बलिरिन्द्रकृतं यथा
2012009a उद्भ्रान्तहृदयश्चापि विवर्णवनदोऽभवत्
2012009c स धुर्यो वै परिस्पन्दन्युगचक्रान्तरं यथा
2012010a विह्वलाभ्यां च नेत्राभ्यामपश्यन्निव भूमिपः
2012010c कृच्छ्राद्धैर्येण संस्तभ्य कैकेयीमिदमब्रवीत्
2012011a यस्ते मन्त्रकृतः पाणिरग्नौ पापे मया धृतः
2012011c तं त्यजामि स्वजं चैव तव पुत्रं सह त्वया
2012012a ततः पापसमाचारा कैकेयी पार्थिवं पुनः
2012012c उवाच परुषं वाक्यं वाक्यज्ञा रोषमूर्छिता
2012013a किमिदं भाषसे राजन्वाक्यं गररुजोपमम्
2012013c आनाययितुमक्लिष्टं पुत्रं राममिहार्हसि
2012014a स्थाप्य राज्ये मम सुतं कृत्वा रामं वनेचरम्
2012014c निःसपत्नां च मां कृत्वा कृतकृत्यो भविष्यसि
2012015a स नुन्न इव तीक्षेण प्रतोदेन हयोत्तमः
2012015c राजा प्रदोचितोऽभीक्ष्णं कैकेयीमिदमब्रवीत्
2012016a धर्मबन्धेन बद्धोऽस्मि नष्टा च मम चेतना
2012016c ज्येष्ठं पुत्रं प्रियं रामं द्रष्टुमिच्छामि धार्मिकम्
2012017a इति राज्ञो वचः श्रुत्वा कैकेयी तदनन्तरम्
2012017c स्वयमेवाब्रवीत्सूतं गच्छ त्वं राममानय
2012018a ततः स राजा तं सूतं सन्नहर्षः सुतं प्रति
2012018c शोकारक्तेक्षणः श्रीमानुद्वीक्ष्योवाच धार्मिकः
2012019a सुमन्त्रः करुणं श्रुत्वा दृष्ट्वा दीनं च पार्थिवम्
2012019c प्रगृहीताञ्जलिः किंचित्तस्माद्देशादपाक्रमन्
2012020a यदा वक्तुं स्वयं दैन्यान्न शशाक महीपतिः
2012020c तदा सुमन्त्रं मन्त्रज्ञा कैकेयी प्रत्युवाच ह
2012021a सुमन्त्र रामं द्रक्ष्यामि शीघ्रमानय सुन्दरम्
2012021c स मन्यमानः कल्याणं हृदयेन ननन्द च
2012022a सुमन्त्रश्चिन्तयामास त्वरितं चोदितस्तया
2012022c व्यक्तं रामोऽभिषेकार्थमिहायास्यति धर्मवित्
2012023a इति सूतो मतिं कृत्वा हर्षेण महता पुनः
2012023c निर्जगाम महातेजा राघवस्य दिदृक्षया
2012024a ततः पुरस्तात्सहसा विनिर्गतो; महीपतीन्द्वारगतान्विलोकयन्
2012024c ददर्श पौरान्विविधान्महाधना;नुपस्थितान्द्वारमुपेत्य विष्ठितान्
2013001a ते तु तां रजनीमुष्य ब्राह्मणा वेदपारगाः
2013001c उपतस्थुरुपस्थानं सहराजपुरोहिताः
2013002a अमात्या बलमुख्याश्च मुख्या ये निगमस्य च
2013002c राघवस्याभिषेकार्थे प्रीयमाणास्तु संगताः
2013003a उदिते विमले सूर्ये पुष्ये चाभ्यागतेऽहनि
2013003c अभिषेकाय रामस्य द्विजेन्द्रैरुपकल्पितम्
2013004a काञ्चना जलकुम्भाश्च भद्रपीठं स्वलंकृतम्
2013004c रामश्च सम्यगास्तीर्णो भास्वरा व्याघ्रचर्मणा
2013005a गङ्गायमुनयोः पुण्यात्संगमादाहृतं जलम्
2013005c याश्चान्याः सरितः पुण्या ह्रदाः कूपाः सरांसि च
2013006a प्राग्वाहाश्चोर्ध्ववाहाश्च तिर्यग्वाहाः समाहिताः
2013006c ताभ्यश्चैवाहृतं तोयं समुद्रेभ्यश्च सर्वशः
2013007a क्षौद्रं दधि घृतं लाजा दर्भाः सुमनसः पयः
2013007c सलाजाः क्षीरिभिश्छन्ना घटाः काञ्चनराजताः
2013007e पद्मोत्पलयुता भान्ति पूर्णाः परमवारिणा
2013008a चन्द्रांशुविकचप्रख्यं पाण्डुरं रत्नभूषितम्
2013008c सज्जं तिष्ठति रामस्य वालव्यजनमुत्तमम्
2013009a चन्द्रमण्डलसंकाशमातपत्रं च पाण्डुरम्
2013009c सज्जं द्युतिकरं श्रीमदभिषेकपुरस्कृतम्
2013010a पाण्डुरश्च वृषः सज्जः पाण्डुराश्वश्च सुस्थितः
2013010c प्रस्रुतश्च गजः श्रीमानौपवाह्यः प्रतीक्षते
2013011a अष्टौ कन्याश्च मङ्गल्याः सर्वाभरणभूषिताः
2013011c वादित्राणि च सर्वाणि बन्दिनश्च तथापरे
2013012a इक्ष्वाकूणां यथा राज्ये संभ्रियेताभिषेचनम्
2013012c तथा जातीयामादाय राजपुत्राभिषेचनम्
2013013a ते राजवचनात्तत्र समवेता महीपतिम्
2013013c अपश्यन्तोऽब्रुवन्को नु राज्ञो नः प्रतिवेदयेत्
2013014a न पश्यामश्च राजानमुदितश्च दिवाकरः
2013014c यौवराज्याभिषेकश्च सज्जो रामस्य धीमतः
2013015a इति तेषु ब्रुवाणेषु सार्वभौमान्महीपतीन्
2013015c अब्रवीत्तानिदं सर्वान्सुमन्त्रो राजसत्कृतः
2013016a अयं पृच्छामि वचनात्सुखमायुष्मतामहम्
2013016c राज्ञः संप्रतिबुद्धस्य यच्चागमनकारणम्
2013017a इत्युक्त्वान्तःपुरद्वारमाजगाम पुराणवित्
2013017c आशीर्भिर्गुणयुक्ताभिरभितुष्टाव राघवम्
2013018a गता भगवती रात्रिरहः शिवमुपस्थितम्
2013018c बुध्यस्व नृपशार्दूल कुरु कार्यमनन्तरम्
2013019a ब्राह्मणा बलमुख्याश्च नैगमाश्चागता नृप
2013019c दर्शनं प्रतिकाङ्क्षन्ते प्रतिबुध्यस्व राघव
2013020a स्तुवन्तं तं तदा सूतं सुमन्त्रं मन्त्रकोविदम्
2013020c प्रतिबुध्य ततो राजा इदं वचनमब्रवीत्
2013021a न चैव संप्रसुतोऽहमानयेदाशु राघवम्
2013021c इति राजा दशरथः सूतं तत्रान्वशात्पुनः
2013022a स राजवचनं श्रुत्वा शिरसा प्रतिपूज्य तम्
2013022c निर्जगाम नृपावासान्मन्यमानः प्रियं महत्
2013023a प्रपन्नो राजमार्गं च पताका ध्वजशोभितम्
2013023c स सूतस्तत्र शुश्राव रामाधिकरणाः कथाः
2013024a ततो ददर्श रुचिरं कैलाससदृशप्रभम्
2013024c रामवेश्म सुमन्त्रस्तु शक्रवेश्मसमप्रभम्
2013025a महाकपाटपिहितं वितर्दिशतशोभितम्
2013025c काञ्चनप्रतिमैकाग्रं मणिविद्रुमतोरणम्
2013026a शारदाभ्रघनप्रख्यं दीप्तं मेरुगुहोपमम्
2013026c दामभिर्वरमाल्यानां सुमहद्भिरलंकृतम्
2013027a स वाजियुक्तेन रथेन सारथि;र्नराकुलं राजकुलं विलोकयन्
2013027c ततः समासाद्य महाधनं मह;त्प्रहृष्टरोमा स बभूव सारथिः
2013028a तदद्रिकूटाचलमेघसंनिभं; महाविमानोत्तमवेश्मसंघवत्
2013028c अवार्यमाणः प्रविवेश सारथिः; प्रभूतरत्नं मकरो यथार्णवम्
2014001a स तदन्तःपुरद्वारं समतीत्य जनाकुलम्
2014001c प्रविविक्तां ततः कक्ष्यामाससाद पुराणवित्
2014002a प्रासकार्मुकबिभ्रद्भिर्युवभिर्मृष्टकुण्डलैः
2014002c अप्रमादिभिरेकाग्रैः स्वनुरक्तैरधिष्ठिताम्
2014003a तत्र काषायिणो वृद्धान्वेत्रपाणीन्स्वलंकृतान्
2014003c ददर्श विष्ठितान्द्वारि स्त्र्यध्यक्षान्सुसमाहितान्
2014004a ते समीक्ष्य समायान्तं रामप्रियचिकीर्षवः
2014004c सहभार्याय रामाय क्षिप्रमेवाचचक्षिरे
2014005a प्रतिवेदितमाज्ञाय सूतमभ्यन्तरं पितुः
2014005c तत्रैवानाययामास राघवः प्रियकाम्यया
2014006a तं वैश्रवणसंकाशमुपविष्टं स्वलंकृतम्
2014006c दादर्श सूतः पर्यङ्के सौवणो सोत्तरच्छदे
2014007a वराहरुधिराभेण शुचिना च सुगन्धिना
2014007c अनुलिप्तं परार्ध्येन चन्दनेन परंतपम्
2014008a स्थितया पार्श्वतश्चापि वालव्यजनहस्तया
2014008c उपेतं सीतया भूयश्चित्रया शशिनं यथा
2014009a तं तपन्तमिवादित्यमुपपन्नं स्वतेजसा
2014009c ववन्दे वरदं बन्दी नियमज्ञो विनीतवत्
2014010a प्राञ्जलिस्तु सुखं पृष्ट्वा विहारशयनासने
2014010c राजपुत्रमुवाचेदं सुमन्त्रो राजसत्कृतः
2014011a कौसल्या सुप्रभा देव पिता त्वं द्रष्टुमिच्छति
2014011c महिष्या सह कैकेय्या गम्यतां तत्र माचिरम्
2014012a एवमुक्तस्तु संहृष्टो नरसिंहो महाद्युतिः
2014012c ततः संमानयामास सीतामिदमुवाच ह
2014013a देवि देवश्च देवी च समागम्य मदन्तरे
2014013c मन्त्रेयेते ध्रुवं किंचिदभिषेचनसंहितम्
2014014a लक्षयित्वा ह्यभिप्रायं प्रियकामा सुदक्षिणा
2014014c संचोदयति राजानं मदर्थं मदिरेक्षणा
2014015a यादृशी परिषत्तत्र तादृशो दूत आगतः
2014015c ध्रुवमद्यैव मां राजा यौवराज्येऽभिषेक्ष्यति
2014016a हन्त शीघ्रमितो गत्वा द्रक्ष्यामि च महीपतिः
2014016c सह त्वं परिवारेण सुखमास्स्व रमस्य च
2014017a पतिसंमानिता सीता भर्तारमसितेक्षणा
2014017c आद्वारमनुवव्राज मङ्गलान्यभिदध्युषी
2014018a स सर्वानर्थिनो दृष्ट्वा समेत्य प्रतिनन्द्य च
2014018c ततः पावकसंकाशमारुरोह रथोत्तमम्
2014019a मुष्णन्तमिव चक्षूंषि प्रभया हेमवर्चसम्
2014019c करेणुशिशुकल्पैश्च युक्तं परमवाजिभिः
2014020a हरियुक्तं सहस्राक्षो रथमिन्द्र इवाशुगम्
2014020c प्रययौ तूर्णमास्थाय राघवो ज्वलितः श्रिया
2014021a स पर्जन्य इवाकाशे स्वनवानभिनादयन्
2014021c निकेतान्निर्ययौ श्रीमान्महाभ्रादिव चन्द्रमाः
2014022a छत्रचामरपाणिस्तु लक्ष्मणो राघवानुजः
2014022c जुगोप भ्रातरं भ्राता रथमास्थाय पृष्ठतः
2014023a ततो हलहलाशब्दस्तुमुलः समजायत
2014023c तस्य निष्क्रममाणस्य जनौघस्य समन्ततः
2014024a स राघवस्तत्र कथाप्रलापं; शुश्राव लोकस्य समागतस्य
2014024c आत्माधिकारा विविधाश्च वाचः; प्रहृष्टरूपस्य पुरे जनस्य
2014025a एष श्रियं गच्छति राघवोऽद्य; राजप्रसादाद्विपुलां गमिष्यन्
2014025c एते वयं सर्वसमृद्धकामा; येषामयं नो भविता प्रशास्ता
2014025e लाभो जनस्यास्य यदेष सर्वं; प्रपत्स्यते राष्ट्रमिदं चिराय
2014026a स घोषवद्भिश्च हयैः सनागैः; पुरःसरैः स्वस्तिकसूतमागधैः
2014026c महीयमानः प्रवरैश्च वादकै;रभिष्टुतो वैश्रवणो यथा ययौ
2014027a करेणुमातङ्गरथाश्वसंकुलं; महाजनौघैः परिपूर्णचत्वरम्
2014027c प्रभूतरत्नं बहुपण्यसंचयं; ददर्श रामो रुचिरं महापथम्
2015001a स रामो रथमास्थाय संप्रहृष्टसुहृज्जनः
2015001c अपश्यन्नगरं श्रीमान्नानाजनसमाकुलम्
2015002a स गृहैरभ्रसंकाशैः पाण्डुरैरुपशोभितम्
2015002c राजमार्गं ययौ रामो मध्येनागरुधूपितम्
2015003a शोभमानमसंबाधं तं राजपथमुत्तमम्
2015003c संवृतं विविधैः पण्यैर्भक्ष्यैरुच्चावचैरपि
2015004a आशीर्वादान्बहूञ्शृण्वन्सुहृद्भिः समुदीरितान्
2015004c यथार्हं चापि संपूज्य सर्वानेव नरान्ययौ
2015005a पितामहैराचरितं तथैव प्रपितामहैः
2015005c अद्योपादाय तं मार्गमभिषिक्तोऽनुपालय
2015006a यथा स्म लालिताः पित्रा यथा पूर्वैः पितामहैः
2015006c ततः सुखतरं सर्वे रामे वत्स्याम राजनि
2015007a अलमद्य हि भुक्तेन परमार्थैरलं च नः
2015007c यथा पश्याम निर्यान्तं रामं राज्ये प्रतिष्ठितम्
2015008a अतो हि न प्रियतरं नान्यत्किंचिद्भविष्यति
2015008c यथाभिषेको रामस्य राज्येनामिततेजसः
2015009a एताश्चान्याश्च सुहृदामुदासीनः कथाः शुभाः
2015009c आत्मसंपूजनीः शृण्वन्ययौ रामो महापथम्
2015010a न हि तस्मान्मनः कश्चिच्चक्षुषी वा नरोत्तमात्
2015010c नरः शक्नोत्यपाक्रष्टुमतिक्रान्तेऽपि राघवे
2015011a सर्वेषां स हि धर्मात्मा वर्णानां कुरुते दयाम्
2015011c चतुर्णां हि वयःस्थानां तेन ते तमनुव्रताः
2015012a स राजकुलमासाद्य महेन्द्रभवनोपमम्
2015012c राजपुत्रः पितुर्वेश्म प्रविवेश श्रिया ज्वलन्
2015013a स सर्वाः समतिक्रम्य कक्ष्या दशरथात्मजः
2015013c संनिवर्त्य जनं सर्वं शुद्धान्तःपुरमभ्यगात्
2015014a ततः प्रविष्टे पितुरन्तिकं तदा; जनः स सर्वो मुदितो नृपात्मजे
2015014c प्रतीक्षते तस्य पुनः स्म निर्गमं; यथोदयं चन्द्रमसः सरित्पतिः
2016001a स ददर्शासने रामो निषण्णं पितरं शुभे
2016001c कैकेयीसहितं दीनं मुखेन परिशुष्यता
2016002a स पितुश्चरणौ पूर्वमभिवाद्य विनीतवत्
2016002c ततो ववन्दे चरणौ कैकेय्याः सुसमाहितः
2016003a रामेत्युक्त्वा च वचनं वाष्पपर्याकुलेक्षणः
2016003c शशाक नृपतिर्दीनो नेक्षितुं नाभिभाषितुम्
2016004a तदपूर्वं नरपतेर्दृष्ट्वा रूपं भयावहम्
2016004c रामोऽपि भयमापन्नः पदा स्पृष्ट्वेव पन्नगम्
2016005a इन्द्रियैरप्रहृष्टैस्तं शोकसंतापकर्शितम्
2016005c निःश्वसन्तं महाराजं व्यथिताकुलचेतसम्
2016006a ऊर्मि मालिनमक्षोभ्यं क्षुभ्यन्तमिव सागरम्
2016006c उपप्लुतमिवादित्यमुक्तानृतमृषिं यथा
2016007a अचिन्त्यकल्पं हि पितुस्तं शोकमुपधारयन्
2016007c बभूव संरब्धतरः समुद्र इव पर्वणि
2016008a चिन्तयामास च तदा रामः पितृहिते रतः
2016008c किंस्विदद्यैव नृपतिर्न मां प्रत्यभिनन्दति
2016009a अन्यदा मां पिता दृष्ट्वा कुपितोऽपि प्रसीदति
2016009c तस्य मामद्य संप्रेक्ष्य किमायासः प्रवर्तते
2016010a स दीन इव शोकार्तो विषण्णवदनद्युतिः
2016010c कैकेयीमभिवाद्यैव रामो वचनमब्रवीत्
2016011a कच्चिन्मया नापराद्धमज्ञानाद्येन मे पिता
2016011c कुपितस्तन्ममाचक्ष्व त्वं चैवैनं प्रसादय
2016012a विवर्णवदनो दीनो न हि मामभिभाषते
2016012c शारीरो मानसो वापि कच्चिदेनं न बाधते
2016012e संतापो वाभितापो वा दुर्लभं हि सदा सुखम्
2016013a कच्चिन्न किंचिद्भरते कुमारे प्रियदर्शने
2016013c शत्रुघ्ने वा महासत्त्वे मातॄणां वा ममाशुभम्
2016014a अतोषयन्महाराजमकुर्वन्वा पितुर्वचः
2016014c मुहूर्तमपि नेच्छेयं जीवितुं कुपिते नृपे
2016015a यतोमूलं नरः पश्येत्प्रादुर्भावमिहात्मनः
2016015c कथं तस्मिन्न वर्तेत प्रत्यक्षे सति दैवते
2016016a कच्चित्ते परुषं किंचिदभिमानात्पिता मम
2016016c उक्तो भवत्या कोपेन यत्रास्य लुलितं मनः
2016017a एतदाचक्ष्व मे देवि तत्त्वेन परिपृच्छतः
2016017c किंनिमित्तमपूर्वोऽयं विकारो मनुजाधिपे
2016018a अहं हि वचनाद्राज्ञः पतेयमपि पावके
2016018c भक्षयेयं विषं तीक्ष्णं मज्जेयमपि चार्णवे
2016018e नियुक्तो गुरुणा पित्रा नृपेण च हितेन च
2016019a तद्ब्रूहि वचनं देवि राज्ञो यदभिकाङ्क्षितम्
2016019c करिष्ये प्रतिजाने च रामो द्विर्नाभिभाषते
2016020a तमार्जवसमायुक्तमनार्या सत्यवादिनम्
2016020c उवाच रामं कैकेयी वचनं भृशदारुणम्
2016021a पुरा देवासुरे युद्धे पित्रा ते मम राघव
2016021c रक्षितेन वरौ दत्तौ सशल्येन महारणे
2016022a तत्र मे याचितो राजा भरतस्याभिषेचनम्
2016022c गमनं दण्डकारण्ये तव चाद्यैव राघव
2016023a यदि सत्यप्रतिज्ञं त्वं पितरं कर्तुमिच्छसि
2016023c आत्मानं च नररेष्ठ मम वाक्यमिदं शृणु
2016024a स निदेशे पितुस्तिष्ठ यथा तेन प्रतिश्रुतम्
2016024c त्वयारण्यं प्रवेष्टव्यं नव वर्षाणि पञ्च च
2016025a सप्त सप्त च वर्षाणि दण्डकारण्यमाश्रितः
2016025c अभिषेकमिमं त्यक्त्वा जटाचीरधरो वस
2016026a भरतः कोसलपुरे प्रशास्तु वसुधामिमाम्
2016026c नानारत्नसमाकीर्णां सवाजिरथकुञ्जराम्
2016027a तदप्रियममित्रघ्नो वचनं मरणोपमम्
2016027c श्रुत्वा न विव्यथे रामः कैकेयीं चेदमब्रवीत्
2016028a एवमस्तु गमिष्यामि वनं वस्तुमहं त्वतः
2016028c जटाचीरधरो राज्ञः प्रतिज्ञामनुपालयन्
2016029a इदं तु ज्ञातुमिच्छामि किमर्थं मां महीपतिः
2016029c नाभिनन्दति दुर्धर्षो यथापुरमरिंदमः
2016030a मन्युर्न च त्वया कार्यो देवि ब्रूहि तवाग्रतः
2016030c यास्यामि भव सुप्रीता वनं चीरजटाधरः
2016031a हितेन गुरुणा पित्रा कृतज्ञेन नृपेण च
2016031c नियुज्यमानो विश्रब्धं किं न कुर्यादहं प्रियम्
2016032a अलीकं मानसं त्वेकं हृदयं दहतीव मे
2016032c स्वयं यन्नाह मां राजा भरतस्याभिषेचनम्
2016033a अहं हि सीतां राज्यं च प्राणानिष्टान्धनानि च
2016033c हृष्टो भ्रात्रे स्वयं दद्यां भरतायाप्रचोदितः
2016034a किं पुनर्मनुजेन्द्रेण स्वयं पित्रा प्रचोदितः
2016034c तव च प्रियकामार्थं प्रतिज्ञामनुपालयन्
2016035a तदाश्वासय हीमं त्वं किं न्विदं यन्महीपतिः
2016035c वसुधासक्तनयनो मन्दमश्रूणि मुञ्चति
2016036a गच्छन्तु चैवानयितुं दूताः शीघ्रजवैर्हयैः
2016036c भरतं मातुलकुलादद्यैव नृपशासनात्
2016037a दण्डकारण्यमेषोऽहमितो गच्छामि सत्वरः
2016037c अविचार्य पितुर्वाक्यं समावस्तुं चतुर्दश
2016038a सा हृष्टा तस्य तद्वाक्यं श्रुत्वा रामस्य कैकयी
2016038c प्रस्थानं श्रद्दधाना हि त्वरयामास राघवम्
2016039a एवं भवतु यास्यन्ति दूताः शीघ्रजवैर्हयैः
2016039c भरतं मातुलकुलादुपावर्तयितुं नराः
2016040a तव त्वहं क्षमं मन्ये नोत्सुकस्य विलम्बनम्
2016040c राम तस्मादितः शीघ्रं वनं त्वं गन्तुमर्हसि
2016041a व्रीडान्वितः स्वयं यच्च नृपस्त्वां नाभिभाषते
2016041c नैतत्किंचिन्नरश्रेष्ठ मन्युरेषोऽपनीयताम्
2016042a यावत्त्वं न वनं यातः पुरादस्मादभित्वरन्
2016042c पिता तावन्न ते राम स्नास्यते भोक्ष्यतेऽपि वा
2016043a धिक्कष्टमिति निःश्वस्य राजा शोकपरिप्लुतः
2016043c मूर्छितो न्यपतत्तस्मिन्पर्यङ्के हेमभूषिते
2016044a रामोऽप्युत्थाप्य राजानं कैकेय्याभिप्रचोदितः
2016044c कशयेवाहतो वाजी वनं गन्तुं कृतत्वरः
2016045a तदप्रियमनार्याया वचनं दारुणोदरम्
2016045c श्रुत्वा गतव्यथो रामः कैकेयीं वाक्यमब्रवीत्
2016046a नाहमर्थपरो देवि लोकमावस्तुमुत्सहे
2016046c विद्धि मामृषिभिस्तुल्यं केवलं धर्ममास्थितम्
2016047a यदत्रभवतः किंचिच्छक्यं कर्तुं प्रियं मया
2016047c प्राणानपि परित्यज्य सर्वथा कृतमेव तत्
2016048a न ह्यतो धर्मचरणं किंचिदस्ति महत्तरम्
2016048c यथा पितरि शुश्रूषा तस्य वा वचनक्रिया
2016049a अनुक्तोऽप्यत्रभवता भवत्या वचनादहम्
2016049c वने वत्स्यामि विजने वर्षाणीह चतुर्दश
2016050a न नूनं मयि कैकेयि किंचिदाशंससे गुणम्
2016050c यद्राजानमवोचस्त्वं ममेश्वरतरा सती
2016051a यावन्मातरमापृच्छे सीतां चानुनयाम्यहम्
2016051c ततोऽद्यैव गमिष्यामि दण्डकानां महद्वनम्
2016052a भरतः पालयेद्राज्यं शुश्रूषेच्च पितुर्यथा
2016052c तथा भवत्या कर्तव्यं स हि धर्मः सनातनः
2016053a स रामस्य वचः श्रुत्वा भृशं दुःखहतः पिता
2016053c शोकादशक्नुवन्बाष्पं प्ररुरोद महास्वनम्
2016054a वन्दित्वा चरणौ रामो विसंज्ञस्य पितुस्तदा
2016054c कैकेय्याश्चाप्यनार्याया निष्पपात महाद्युतिः
2016055a स रामः पितरं कृत्वा कैकेयीं च प्रदक्षिणम्
2016055c निष्क्रम्यान्तःपुरात्तस्मात्स्वं ददर्श सुहृज्जनम्
2016056a तं बाष्पपरिपूर्णाक्षः पृष्ठतोऽनुजगाम ह
2016056c लक्ष्मणः परमक्रुद्धः सुमित्रानन्दवर्धनः
2016057a आभिषेचनिकं भाण्डं कृत्वा रामः प्रदक्षिणम्
2016057c शनैर्जगाम सापेक्षो दृष्टिं तत्राविचालयन्
2016058a न चास्य महतीं लक्ष्मीं राज्यनाशोऽपकर्षति
2016058c लोककान्तस्य कान्तत्वं शीतरश्मेरिव क्षपा
2016059a न वनं गन्तुकामस्य त्यजतश्च वसुंधराम्
2016059c सर्वलोकातिगस्येव लक्ष्यते चित्तविक्रिया
2016060a धारयन्मनसा दुःखमिन्द्रियाणि निगृह्य च
2016060c प्रविवेशात्मवान्वेश्म मातुरप्रियशंसिवान्
2016061a प्रविश्य वेश्मातिभृशं मुदान्वितं; समीक्ष्य तां चार्थविपत्तिमागताम्
2016061c न चैव रामोऽत्र जगाम विक्रियां; सुहृज्जनस्यात्मविपत्तिशङ्कया
2017001a रामस्तु भृशमायस्तो निःश्वसन्निव कुञ्जरः
2017001c जगाम सहितो भ्रात्रा मातुरन्तःपुरं वशी
2017002a सोऽपश्यत्पुरुषं तत्र वृद्धं परमपूजितम्
2017002c उपविष्टं गृहद्वारि तिष्ठतश्चापरान्बहून्
2017003a प्रविश्य प्रथमां कक्ष्यां द्वितीयायां ददर्श सः
2017003c ब्राह्मणान्वेदसंपन्नान्वृद्धान्राज्ञाभिसत्कृतान्
2017004a प्रणम्य रामस्तान्वृद्धांस्तृतीयायां ददर्श सः
2017004c स्त्रियो वृद्धाश्च बालाश्च द्वाररक्षणतत्पराः
2017005a वर्धयित्वा प्रहृष्टास्ताः प्रविश्य च गृहं स्त्रियः
2017005c न्यवेदयन्त त्वरिता राम मातुः प्रियं तदा
2017006a कौसल्यापि तदा देवी रात्रिं स्थित्वा समाहिता
2017006c प्रभाते त्वकरोत्पूजां विष्णोः पुत्रहितैषिणी
2017007a सा क्षौमवसना हृष्टा नित्यं व्रतपरायणा
2017007c अग्निं जुहोति स्म तदा मन्त्रवत्कृतमङ्गला
2017008a प्रविश्य च तदा रामो मातुरन्तःपुरं शुभम्
2017008c ददर्श मातरं तत्र हावयन्तीं हुताशनम्
2017009a सा चिरस्यात्मजं दृष्ट्वा मातृनन्दनमागतम्
2017009c अभिचक्राम संहृष्टा किशोरं वडवा यथा
2017010a तमुवाच दुराधर्षं राघवं सुतमात्मनः
2017010c कौसल्या पुत्रवात्सल्यादिदं प्रियहितं वचः
2017011a वृद्धानां धर्मशीलानां राजर्षीणां महात्मनाम्
2017011c प्राप्नुह्यायुश्च कीर्तिं च धर्मं चोपहितं कुले
2017012a सत्यप्रतिज्ञं पितरं राजानं पश्य राघव
2017012c अद्यैव हि त्वां धर्मात्मा यौवराज्येऽभिषेक्ष्यति
2017013a मातरं राघवः किंचित्प्रसार्याञ्जलिमब्रवीत्
2017013c स स्वभावविनीतश्च गौरवाच्च तदानतः
2017014a देवि नूनं न जानीषे महद्भयमुपस्थितम्
2017014c इदं तव च दुःखाय वैदेह्या लक्ष्मणस्य च
2017015a चतुर्दश हि वर्षाणि वत्स्यामि विजने वने
2017015c मधुमूलफलैर्जीवन्हित्वा मुनिवदामिषम्
2017016a भरताय महाराजो यौवराज्यं प्रयच्छति
2017016c मां पुनर्दण्डकारण्यं विवासयति तापसम्
2017017a तामदुःखोचितां दृष्ट्वा पतितां कदलीमिव
2017017c रामस्तूत्थापयामास मातरं गतचेतसम्
2017018a उपावृत्योत्थितां दीनां वडवामिव वाहिताम्
2017018c पांशुगुण्ठितसर्वाग्नीं विममर्श च पाणिना
2017019a सा राघवमुपासीनमसुखार्ता सुखोचिता
2017019c उवाच पुरुषव्याघ्रमुपशृण्वति लक्ष्मणे
2017020a यदि पुत्र न जायेथा मम शोकाय राघव
2017020c न स्म दुःखमतो भूयः पश्येयमहमप्रजा
2017021a एक एव हि वन्ध्यायाः शोको भवति मानवः
2017021c अप्रजास्मीति संतापो न ह्यन्यः पुत्र विद्यते
2017022a न दृष्टपूर्वं कल्याणं सुखं वा पतिपौरुषे
2017022c अपि पुत्रे विपश्येयमिति रामास्थितं मया
2017023a सा बहून्यमनोज्ञानि वाक्यानि हृदयच्छिदाम्
2017023c अहं श्रोष्ये सपत्नीनामवराणां वरा सती
2017023e अतो दुःखतरं किं नु प्रमदानां भविष्यति
2017024a त्वयि संनिहितेऽप्येवमहमासं निराकृता
2017024c किं पुनः प्रोषिते तात ध्रुवं मरणमेव मे
2017025a यो हि मां सेवते कश्चिदथ वाप्यनुवर्तते
2017025c कैकेय्याः पुत्रमन्वीक्ष्य स जनो नाभिभाषते
2017026a दश सप्त च वर्षाणि तव जातस्य राघव
2017026c अतीतानि प्रकाङ्क्षन्त्या मया दुःखपरिक्षयम्
2017027a उपवासैश्च योगैश्च बहुभिश्च परिश्रमैः
2017027c दुःखं संवर्धितो मोघं त्वं हि दुर्गतया मया
2017028a स्थिरं तु हृदयं मन्ये ममेदं यन्न दीर्यते
2017028c प्रावृषीव महानद्याः स्पृष्टं कूलं नवाम्भसा
2017029a ममैव नूनं मरणं न विद्यते; न चावकाशोऽस्ति यमक्षये मम
2017029c यदन्तकोऽद्यैव न मां जिहीर्षति; प्रसह्य सिंहो रुदतीं मृगीमिव
2017030a स्थिरं हि नूनं हृदयं ममायसं; न भिद्यते यद्भुवि नावदीर्यते
2017030c अनेन दुःखेन च देहमर्पितं; ध्रुवं ह्यकाले मरणं न विद्यते
2017031a इदं तु दुःखं यदनर्थकानि मे; व्रतानि दानानि च संयमाश्च हि
2017031c तपश्च तप्तं यदपत्यकारणा;त्सुनिष्फलं बीजमिवोप्तमूषरे
2017032a यदि ह्यकाले मरणं स्वयेच्छया; लभेत कश्चिद्गुरुदुःखकर्शितः
2017032c गताहमद्यैव परेत संसदं; विना त्वया धेनुरिवात्मजेन वै
2017033a भृशमसुखममर्षिता तदा; बहु विललाप समीक्ष्य राघवम्
2017033c व्यसनमुपनिशाम्य सा मह;त्सुतमिव बद्धमवेक्ष्य किंनरी
2018001a तथा तु विलपन्तीं तां कौसल्यां राममातरम्
2018001c उवाच लक्ष्मणो दीनस्तत्कालसदृशं वचः
2018002a न रोचते ममाप्येतदार्ये यद्राघवो वनम्
2018002c त्यक्त्वा राज्यश्रियं गच्छेत्स्त्रिया वाक्यवशं गतः
2018003a विपरीतश्च वृद्धश्च विषयैश्च प्रधर्षितः
2018003c नृपः किमिव न ब्रूयाच्चोद्यमानः समन्मथः
2018004a नास्यापराधं पश्यामि नापि दोषं तथा विधम्
2018004c येन निर्वास्यते राष्ट्राद्वनवासाय राघवः
2018005a न तं पश्याम्यहं लोके परोक्षमपि यो नरः
2018005c अमित्रोऽपि निरस्तोऽपि योऽस्य दोषमुदाहरेत्
2018006a देवकल्पमृजुं दान्तं रिपूणामपि वत्सलम्
2018006c अवेक्षमाणः को धर्मं त्यजेत्पुत्रमकारणात्
2018007a तदिदं वचनं राज्ञः पुनर्बाल्यमुपेयुषः
2018007c पुत्रः को हृदये कुर्याद्राजवृत्तमनुस्मरन्
2018008a यावदेव न जानाति कश्चिदर्थमिमं नरः
2018008c तावदेव मया सार्धमात्मस्थं कुरु शासनम्
2018009a मया पार्श्वे सधनुषा तव गुप्तस्य राघव
2018009c कः समर्थोऽधिकं कर्तुं कृतान्तस्येव तिष्ठतः
2018010a निर्मनुष्यामिमां सर्वामयोध्यां मनुजर्षभ
2018010c करिष्यामि शरैस्तीक्ष्णैर्यदि स्थास्यति विप्रिये
2018011a भरतस्याथ पक्ष्यो वा यो वास्य हितमिच्छति
2018011c सर्वानेतान्वधिष्यामि मृदुर्हि परिभूयते
2018012a त्वया चैव मया चैव कृत्वा वैरमनुत्तमम्
2018012c कस्य शक्तिः श्रियं दातुं भरतायारिशासन
2018013a अनुरक्तोऽस्मि भावेन भ्रातरं देवि तत्त्वतः
2018013c सत्येन धनुषा चैव दत्तेनेष्टेन ते शपे
2018014a दीप्तमग्निमरण्यं वा यदि रामः प्रवेक्ष्यते
2018014c प्रविष्टं तत्र मां देवि त्वं पूर्वमवधारय
2018015a हरामि वीर्याद्दुःखं ते तमः सूर्य इवोदितः
2018015c देवी पश्यतु मे वीर्यं राघवश्चैव पश्यतु
2018016a एतत्तु वचनं श्रुत्वा लक्ष्मणस्य महात्मनः
2018016c उवाच रामं कौसल्या रुदन्ती शोकलालसा
2018017a भ्रातुस्ते वदतः पुत्र लक्ष्मणस्य श्रुतं त्वया
2018017c यदत्रानन्तरं तत्त्वं कुरुष्व यदि रोचते
2018018a न चाधर्म्यं वचः श्रुत्वा सपत्न्या मम भाषितम्
2018018c विहाय शोकसंतप्तां गन्तुमर्हसि मामितः
2018019a धर्मज्ञ यदि धर्मिष्ठो धर्मं चरितुमिच्छसि
2018019c शुश्रूष मामिहस्थस्त्वं चर धर्ममनुत्तमम्
2018020a शुश्रूषुर्जननीं पुत्र स्वगृहे नियतो वसन्
2018020c परेण तपसा युक्तः काश्यपस्त्रिदिवं गतः
2018021a यथैव राजा पूज्यस्ते गौरवेण तथा ह्यहम्
2018021c त्वां नाहमनुजानामि न गन्तव्यमितो वनम्
2018022a त्वद्वियोगान्न मे कार्यं जीवितेन सुखेन वा
2018022c त्वया सह मम श्रेयस्तृणानामपि भक्षणम्
2018023a यदि त्वं यास्यसि वनं त्यक्त्वा मां शोकलालसाम्
2018023c अहं प्रायमिहासिष्ये न हि शक्ष्यामि जीवितुम्
2018024a ततस्त्वं प्राप्स्यसे पुत्र निरयं लोकविश्रुतम्
2018024c ब्रह्महत्यामिवाधर्मात्समुद्रः सरितां पतिः
2018025a विलपन्तीं तथा दीनां कौसल्यां जननीं ततः
2018025c उवाच रामो धर्मात्मा वचनं धर्मसंहितम्
2018026a नास्ति शक्तिः पितुर्वाक्यं समतिक्रमितुं मम
2018026c प्रसादये त्वां शिरसा गन्तुमिच्छाम्यहं वनम्
2018027a ऋषिणा च पितुर्वाक्यं कुर्वता व्रतचारिणा
2018027c गौर्हता जानता धर्मं कण्डुनापि विपश्चिता
2018028a अस्माकं च कुले पूर्वं सगरस्याज्ञया पितुः
2018028c खनद्भिः सागरैर्भूतिमवाप्तः सुमहान्वधः
2018029a जामदग्न्येन रामेण रेणुका जननी स्वयम्
2018029c कृत्ता परशुनारण्ये पितुर्वचनकारिणा
2018030a न खल्वेतन्मयैकेन क्रियते पितृशासनम्
2018030c पूर्वैरयमभिप्रेतो गतो मार्गोऽनुगम्यते
2018031a तदेतत्तु मया कार्यं क्रियते भुवि नान्यथा
2018031c पितुर्हि वचनं कुर्वन्न कश्चिन्नाम हीयते
2018032a तामेवमुक्त्वा जननीं लक्ष्मणं पुनरब्रवीत्
2018032c तव लक्ष्मण जानामि मयि स्नेहमनुत्तमम्
2018032e अभिप्रायमविज्ञाय सत्यस्य च शमस्य च
2018033a धर्मो हि परमो लोके धर्मे सत्यं प्रतिष्ठितम्
2018033c धर्मसंश्रितमेतच्च पितुर्वचनमुत्तमम्
2018034a संश्रुत्य च पितुर्वाक्यं मातुर्वा ब्राह्मणस्य वा
2018034c न कर्तव्यं वृथा वीर धर्ममाश्रित्य तिष्ठता
2018035a सोऽहं न शक्ष्यामि पितुर्नियोगमतिवर्तितुम्
2018035c पितुर्हि वचनाद्वीर कैकेय्याहं प्रचोदितः
2018036a तदेनां विसृजानार्यां क्षत्रधर्माश्रितां मतिम्
2018036c धर्ममाश्रय मा तैक्ष्ण्यं मद्बुद्धिरनुगम्यताम्
2018037a तमेवमुक्त्वा सौहार्दाद्भ्रातरं लक्ष्मणाग्रजः
2018037c उवाच भूयः कौसल्यां प्राञ्जलिः शिरसानतः
2018038a अनुमन्यस्व मां देवि गमिष्यन्तमितो वनम्
2018038c शापितासि मम प्राणैः कुरु स्वस्त्ययनानि मे
2018038e तीर्णप्रतिज्ञश्च वनात्पुनरेष्याम्यहं पुरीम्
2018039a यशो ह्यहं केवलराज्यकारणा;न्न पृष्ठतः कर्तुमलं महोदयम्
2018039c अदीर्घकाले न तु देवि जीविते; वृणेऽवरामद्य महीमधर्मतः
2018040a प्रसादयन्नरवृषभः स मातरं; पराक्रमाज्जिगमिषुरेव दण्डकान्
2018040c अथानुजं भृशमनुशास्य दर्शनं; चकार तां हृदि जननीं प्रदक्षिणम्
2019001a अथ तं व्यथया दीनं सविशेषममर्षितम्
2019001c श्वसन्तमिव नागेन्द्रं रोषविस्फारितेक्षणम्
2019002a आसाद्य रामः सौमित्रिं सुहृदं भ्रातरं प्रियम्
2019002c उवाचेदं स धैर्येण धारयन्सत्त्वमात्मवान्
2019003a सौमित्रे योऽभिषेकार्थे मम संभारसंभ्रमः
2019003c अभिषेकनिवृत्त्यर्थे सोऽस्तु संभारसंभ्रमः
2019004a यस्या मदभिषेकार्थं मानसं परितप्यते
2019004c माता नः सा यथा न स्यात्सविशङ्का तथा कुरु
2019005a तस्याः शङ्कामयं दुःखं मुहूर्तमपि नोत्सहे
2019005c मनसि प्रतिसंजातं सौमित्रेऽहमुपेक्षितुम्
2019006a न बुद्धिपूर्वं नाबुद्धं स्मरामीह कदाचन
2019006c मातॄणां वा पितुर्वाहं कृतमल्पं च विप्रियम्
2019007a सत्यः सत्याभिसंधश्च नित्यं सत्यपराक्रमः
2019007c परलोकभयाद्भीतो निर्भयोऽस्तु पिता मम
2019008a तस्यापि हि भवेदस्मिन्कर्मण्यप्रतिसंहृते
2019008c सत्यं नेति मनस्तापस्तस्य तापस्तपेच्च माम्
2019009a अभिषेकविधानं तु तस्मात्संहृत्य लक्ष्मण
2019009c अन्वगेवाहमिच्छामि वनं गन्तुमितः पुनः
2019010a मम प्रव्राजनादद्य कृतकृत्या नृपात्मजा
2019010c सुतं भरतमव्यग्रमभिषेचयिता ततः
2019011a मयि चीराजिनधरे जटामण्डलधारिणि
2019011c गतेऽरण्यं च कैकेय्या भविष्यति मनःसुखम्
2019012a बुद्धिः प्रणीता येनेयं मनश्च सुसमाहितम्
2019012c तत्तु नार्हामि संक्लेष्टुं प्रव्रजिष्यामि माचिरम्
2019013a कृतान्तस्त्वेव सौमित्रे द्रष्टव्यो मत्प्रवासने
2019013c राज्यस्य च वितीर्णस्य पुनरेव निवर्तने
2019014a कैकेय्याः प्रतिपत्तिर्हि कथं स्यान्मम पीडने
2019014c यदि भावो न दैवोऽयं कृतान्तविहितो भवेत्
2019015a जानासि हि यथा सौम्य न मातृषु ममान्तरम्
2019015c भूतपूर्वं विशेषो वा तस्या मयि सुतेऽपि वा
2019016a सोऽभिषेकनिवृत्त्यर्थैः प्रवासार्थैश्च दुर्वचैः
2019016c उग्रैर्वाक्यैरहं तस्या नान्यद्दैवात्समर्थये
2019017a कथं प्रकृतिसंपन्ना राजपुत्री तथागुणा
2019017c ब्रूयात्सा प्राकृतेव स्त्री मत्पीडां भर्तृसंनिधौ
2019018a यदचिन्त्यं तु तद्दैवं भूतेष्वपि न हन्यते
2019018c व्यक्तं मयि च तस्यां च पतितो हि विपर्ययः
2019019a कश्चिद्दैवेन सौमित्रे योद्धुमुत्सहते पुमान्
2019019c यस्य न ग्रहणं किंचित्कर्मणोऽन्यत्र दृश्यते
2019020a सुखदुःखे भयक्रोधौ लाभालाभौ भवाभवौ
2019020c यस्य किंचित्तथाभूतं ननु दैवस्य कर्म तत्
2019021a व्याहतेऽप्यभिषेके मे परितापो न विद्यते
2019021c तस्मादपरितापः संस्त्वमप्यनुविधाय माम्
2019021e प्रतिसंहारय क्षिप्रमाभिषेचनिकीं क्रियाम्
2019022a न लक्ष्मणास्मिन्मम राज्यविघ्ने; माता यवीयस्यतिशङ्कनीया
2019022c दैवाभिपन्ना हि वदन्त्यनिष्टं; जानासि दैवं च तथाप्रभावम्
2020001a इति ब्रुवति रामे तु लक्ष्मणोऽधःशिरा मुहुः
2020001c श्रुत्वा मध्यं जगामेव मनसा दुःखहर्षयोः
2020002a तदा तु बद्ध्वा भ्रुकुटीं भ्रुवोर्मध्ये नरर्षभ
2020002c निशश्वास महासर्पो बिलस्थ इव रोषितः
2020003a तस्य दुष्प्रतिवीक्ष्यं तद्भ्रुकुटीसहितं तदा
2020003c बभौ क्रुद्धस्य सिंहस्य मुखस्य सदृशं मुखम्
2020004a अग्रहस्तं विधुन्वंस्तु हस्ती हस्तमिवात्मनः
2020004c तिर्यगूर्ध्वं शरीरे च पातयित्वा शिरोधराम्
2020005a अग्राक्ष्णा वीक्षमाणस्तु तिर्यग्भ्रातरमब्रवीत्
2020005c अस्थाने संभ्रमो यस्य जातो वै सुमहानयम्
2020006a धर्मदोषप्रसङ्गेन लोकस्यानतिशङ्कया
2020006c कथं ह्येतदसंभ्रान्तस्त्वद्विधो वक्तुमर्हति
2020007a यथा दैवमशौण्डीरं शौण्डीरः क्षत्रियर्षभः
2020007c किं नाम कृपणं दैवमशक्तमभिशंससि
2020008a पापयोस्ते कथं नाम तयोः शङ्का न विद्यते
2020008c सन्ति धर्मोपधाः श्लक्ष्णा धर्मात्मन्किं न बुध्यसे
2020009a लोकविद्विष्टमारब्धं त्वदन्यस्याभिषेचनम्
2020009c येनेयमागता द्वैधं तव बुद्धिर्महीपते
2020009e स हि धर्मो मम द्वेष्यः प्रसङ्गाद्यस्य मुह्यसि
2020010a यद्यपि प्रतिपत्तिस्ते दैवी चापि तयोर्मतम्
2020010c तथाप्युपेक्षणीयं ते न मे तदपि रोचते
2020011a विक्लवो वीर्यहीनो यः स दैवमनुवर्तते
2020011c वीराः संभावितात्मानो न दैवं पर्युपासते
2020012a दैवं पुरुषकारेण यः समर्थः प्रबाधितुम्
2020012c न दैवेन विपन्नार्थः पुरुषः सोऽवसीदति
2020013a द्रक्ष्यन्ति त्वद्य दैवस्य पौरुषं पुरुषस्य च
2020013c दैवमानुषयोरद्य व्यक्ता व्यक्तिर्भविष्यति
2020014a अद्य मत्पौरुषहतं दैवं द्रक्ष्यन्ति वै जनाः
2020014c यद्दैवादाहतं तेऽद्य दृष्टं राज्याभिषेचनम्
2020015a अत्यङ्कुशमिवोद्दामं गजं मदबलोद्धतम्
2020015c प्रधावितमहं दैवं पौरुषेण निवर्तये
2020016a लोकपालाः समस्तास्ते नाद्य रामाभिषेचनम्
2020016c न च कृत्स्नास्त्रयो लोका विहन्युः किं पुनः पिता
2020017a यैर्विवासस्तवारण्ये मिथो राजन्समर्थितः
2020017c अरण्ये ते विवत्स्यन्ति चतुर्दश समास्तथा
2020018a अहं तदाशां छेत्स्यामि पितुस्तस्याश्च या तव
2020018c अभिषेकविघातेन पुत्रराज्याय वर्तते
2020019a मद्बलेन विरुद्धाय न स्याद्दैवबलं तथा
2020019c प्रभविष्यति दुःखाय यथोग्रं पौरुषं मम
2020020a ऊर्ध्वं वर्षसहस्रान्ते प्रजापाल्यमनन्तरम्
2020020c आर्यपुत्राः करिष्यन्ति वनवासं गते त्वयि
2020021a पूर्वराजर्षिवृत्त्या हि वनवासो विधीयते
2020021c प्रजा निक्षिप्य पुत्रेषु पुत्रवत्परिपालने
2020022a स चेद्राजन्यनेकाग्रे राज्यविभ्रमशङ्कया
2020022c नैवमिच्छसि धर्मात्मन्राज्यं राम त्वमात्मनि
2020023a प्रतिजाने च ते वीर मा भूवं वीरलोकभाक्
2020023c राज्यं च तव रक्षेयमहं वेलेव सागरम्
2020024a मङ्गलैरभिषिञ्चस्व तत्र त्वं व्यापृतो भव
2020024c अहमेको महीपालानलं वारयितुं बलात्
2020025a न शोभार्थाविमौ बाहू न धनुर्भूषणाय मे
2020025c नासिराबन्धनार्थाय न शराः स्तम्भहेतवः
2020026a अमित्रदमनार्थं मे सर्वमेतच्चतुष्टयम्
2020026c न चाहं कामयेऽत्यर्थं यः स्याच्छत्रुर्मतो मम
2020027a असिना तीक्ष्णधारेण विद्युच्चलितवर्चसा
2020027c प्रगृहीतेन वै शत्रुं वज्रिणं वा न कल्पये
2020028a खड्गनिष्पेषनिष्पिष्टैर्गहना दुश्चरा च मे
2020028c हस्त्यश्वनरहस्तोरुशिरोभिर्भविता मही
2020029a खड्गधाराहता मेऽद्य दीप्यमाना इवाद्रयः
2020029c पतिष्यन्ति द्विपा भूमौ मेघा इव सविद्युतः
2020030a बद्धगोधाङ्गुलित्राणे प्रगृहीतशरासने
2020030c कथं पुरुषमानी स्यात्पुरुषाणां मयि स्थिते
2020031a बहुभिश्चैकमत्यस्यन्नेकेन च बहूञ्जनान्
2020031c विनियोक्ष्याम्यहं बाणान्नृवाजिगजमर्मसु
2020032a अद्य मेऽस्त्रप्रभावस्य प्रभावः प्रभविष्यति
2020032c राज्ञश्चाप्रभुतां कर्तुं प्रभुत्वं च तव प्रभो
2020033a अद्य चन्दनसारस्य केयूरामोक्षणस्य च
2020033c वसूनां च विमोक्षस्य सुहृदां पालनस्य च
2020034a अनुरूपाविमौ बाहू राम कर्म करिष्यतः
2020034c अभिषेचनविघ्नस्य कर्तॄणां ते निवारणे
2020035a ब्रवीहि कोऽद्यैव मया वियुज्यतां; तवासुहृत्प्राणयशः सुहृज्जनैः
2020035c यथा तवेयं वसुधा वशे भवे;त्तथैव मां शाधि तवास्मि किंकरः
2020036a विमृज्य बाष्पं परिसान्त्व्य चासकृ;त्स लक्ष्मणं राघववंशवर्धनः
2020036c उवाच पित्र्ये वचने व्यवस्थितं; निबोध मामेष हि सौम्य सत्पथः
2021001a तं समीक्ष्य त्ववहितं पितुर्निर्देशपालने
2021001c कौसल्या बाष्पसंरुद्धा वचो धर्मिष्ठमब्रवीत्
2021002a अदृष्टदुःखो धर्मात्मा सर्वभूतप्रियंवदः
2021002c मयि जातो दशरथात्कथमुञ्छेन वर्तयेत्
2021003a यस्य भृत्याश्च दासाश्च मृष्टान्यन्नानि भुञ्जते
2021003c कथं स भोक्ष्यते नाथो वने मूलफलान्ययम्
2021004a क एतच्छ्रद्दधेच्छ्रुत्वा कस्य वा न भवेद्भयम्
2021004c गुणवान्दयितो राज्ञो राघवो यद्विवास्यते
2021005a त्वया विहीनामिह मां शोकाग्निरतुलो महान्
2021005c प्रधक्ष्यति यथा कक्षं चित्रभानुर्हिमात्यये
2021006a कथं हि धेनुः स्वं वत्सं गच्छन्तं नानुगच्छति
2021006c अहं त्वानुगमिष्यामि यत्र पुत्र गमिष्यसि
2021007a तथा निगदितं मात्रा तद्वाक्यं पुरुषर्षभः
2021007c श्रुत्वा रामोऽब्रवीद्वाक्यं मातरं भृशदुःखिताम्
2021008a कैकेय्या वञ्चितो राजा मयि चारण्यमाश्रिते
2021008c भवत्या च परित्यक्तो न नूनं वर्तयिष्यति
2021009a भर्तुः किल परित्यागो नृशंसः केवलं स्त्रियाः
2021009c स भवत्या न कर्तव्यो मनसापि विगर्हितः
2021010a यावज्जीवति काकुत्स्थः पिता मे जगतीपतिः
2021010c शुश्रूषा क्रियतां तावत्स हि धर्मः सनातनः
2021011a एवमुक्ता तु रामेण कौसल्या शुभ दर्शना
2021011c तथेत्युवाच सुप्रीता राममक्लिष्टकारिणम्
2021012a एवमुक्तस्तु वचनं रामो धर्मभृतां वरः
2021012c भूयस्तामब्रवीद्वाक्यं मातरं भृशदुःखिताम्
2021013a मया चैव भवत्या च कर्तव्यं वचनं पितुः
2021013c राजा भर्ता गुरुः श्रेष्ठः सर्वेषामीश्वरः प्रभुः
2021014a इमानि तु महारण्ये विहृत्य नव पञ्च च
2021014c वर्षाणि परमप्रीतः स्थास्यामि वचने तव
2021015a एवमुक्ता प्रियं पुत्रं बाष्पपूर्णानना तदा
2021015c उवाच परमार्ता तु कौसल्या पुत्रवत्सला
2021016a आसां राम सपत्नीनां वस्तुं मध्ये न मे क्षमम्
2021016c नय मामपि काकुत्स्थ वनं वन्यं मृगीं यथा
2021016e यदि ते गमने बुद्धिः कृता पितुरपेक्षया
2021017a तां तथा रुदतीं रामो रुदन्वचनमब्रवीत्
2021017c जीवन्त्या हि स्त्रिया भर्ता दैवतं प्रभुरेव च
2021017e भवत्या मम चैवाद्य राजा प्रभवति प्रभुः
2021018a भरतश्चापि धर्मात्मा सर्वभूतप्रियंवदः
2021018c भवतीमनुवर्तेत स हि धर्मरतः सदा
2021019a यथा मयि तु निष्क्रान्ते पुत्रशोकेन पार्थिवः
2021019c श्रमं नावाप्नुयात्किंचिदप्रमत्ता तथा कुरु
2021020a व्रतोपवासनिरता या नारी परमोत्तमा
2021020c भर्तारं नानुवर्तेत सा च पापगतिर्भवेत्
2021021a शुश्रूषमेव कुर्वीत भर्तुः प्रियहिते रता
2021021c एष धर्मः पुरा दृष्टो लोके वेदे श्रुतः स्मृतः
2021022a पूज्यास्ते मत्कृते देवि ब्राह्मणाश्चैव सुव्रताः
2021022c एवं कालं प्रतीक्षस्व ममागमनकाङ्क्षिणी
2021023a प्राप्स्यसे परमं कामं मयि प्रत्यागते सति
2021023c यदि धर्मभृतां श्रेष्ठो धारयिष्यति जीवितम्
2021024a एवमुक्ता तु रामेण बाष्पपर्याकुलेक्षणा
2021024c कौसल्या पुत्रशोकार्ता रामं वचनमब्रवीत्
2021024e गच्छ पुत्र त्वमेकाग्रो भद्रं तेऽस्तु सदा विभो
2021025a तथा हि रामं वनवासनिश्चितं; समीक्ष्य देवी परमेण चेतसा
2021025c उवाच रामं शुभलक्षणं वचो; बभूव च स्वस्त्ययनाभिकाङ्क्षिणी
2022001a सापनीय तमायासमुपस्पृश्य जलं शुचि
2022001c चकार माता रामस्य मङ्गलानि मनस्विनी
2022002a स्वस्ति साध्याश्च विश्वे च मरुतश्च महर्षयः
2022002c स्वस्ति धाता विधाता च स्वस्ति पूषा भगोऽर्यमा
2022003a ऋतवश्चैव पक्षाश्च मासाः संवत्सराः क्षपाः
2022003c दिनानि च मुहूर्ताश्च स्वस्ति कुर्वन्तु ते सदा
2022004a स्मृतिर्धृतिश्च धर्मश्च पान्तु त्वां पुत्र सर्वतः
2022004c स्कन्दश्च भगवान्देवः सोमश्च सबृहस्पतिः
2022005a सप्तर्षयो नारदश्च ते त्वां रक्षन्तु सर्वतः
2022005c नक्षत्राणि च सर्वाणि ग्रहाश्च सहदेवताः
2022005e महावनानि चरतो मुनिवेषस्य धीमतः
2022006a प्लवगा वृश्चिका दंशा मशकाश्चैव कानने
2022006c सरीसृपाश्च कीटाश्च मा भूवन्गहने तव
2022007a महाद्विपाश्च सिंहाश्च व्याघ्रा ऋक्षाश्च दंष्ट्रिणः
2022007c महिषाः शृङ्गिणो रौद्रा न ते द्रुह्यन्तु पुत्रक
2022008a नृमांसभोजना रौद्रा ये चान्ये सत्त्वजातयः
2022008c मा च त्वां हिंसिषुः पुत्र मया संपूजितास्त्विह
2022009a आगमास्ते शिवाः सन्तु सिध्यन्तु च पराक्रमाः
2022009c सर्वसंपत्तयो राम स्वस्तिमान्गच्छ पुत्रक
2022010a स्वस्ति तेऽस्त्वान्तरिक्षेभ्यः पार्थिवेभ्यः पुनः पुनः
2022010c सर्वेभ्यश्चैव देवेभ्यो ये च ते परिपन्थिनः
2022011a सर्वलोकप्रभुर्ब्रह्मा भूतभर्ता तथर्षयः
2022011c ये च शेषाः सुरास्ते त्वां रक्षन्तु वनवासिनम्
2022012a इति माल्यैः सुरगणान्गन्धैश्चापि यशस्विनी
2022012c स्तुतिभिश्चानुरूपाभिरानर्चायतलोचना
2022013a यन्मङ्गलं सहस्राक्षे सर्वदेवनमस्कृते
2022013c वृत्रनाशे समभवत्तत्ते भवतु मङ्गलम्
2022014a यन्मङ्गलं सुपर्णस्य विनताकल्पयत्पुरा
2022014c अमृतं प्रार्थयानस्य तत्ते भवतु मङ्गलम्
2022015a ओषधीं चापि सिद्धार्थां विशल्यकरणीं शुभाम्
2022015c चकार रक्षां कौसल्या मन्त्रैरभिजजाप च
2022016a आनम्य मूर्ध्नि चाघ्राय परिष्वज्य यशस्विनी
2022016c अवदत्पुत्र सिद्धार्थो गच्छ राम यथासुखम्
2022017a अरोगं सर्वसिद्धार्थमयोध्यां पुनरागतम्
2022017c पश्यामि त्वां सुखं वत्स सुस्थितं राजवेश्मनि
2022018a मयार्चिता देवगणाः शिवादयो; महर्षयो भूतमहासुरोरगाः
2022018c अभिप्रयातस्य वनं चिराय ते; हितानि काङ्क्षन्तु दिशश्च राघव
2022019a इतीव चाश्रुप्रतिपूर्णलोचना; समाप्य च स्वस्त्ययनं यथाविधि
2022019c प्रदक्षिणं चैव चकार राघवं; पुनः पुनश्चापि निपीड्य सस्वजे
2022020a तथा तु देव्या स कृतप्रदक्षिणो; निपीड्य मातुश्चरणौ पुनः पुनः
2022020c जगाम सीतानिलयं महायशाः; स राघवः प्रज्वलितः स्वया श्रिया
2023001a अभिवाद्य तु कौसल्यां रामः संप्रस्थितो वनम्
2023001c कृतस्वस्त्ययनो मात्रा धर्मिष्ठे वर्त्मनि स्थितः
2023002a विराजयन्राजसुतो राजमार्गं नरैर्वृतम्
2023002c हृदयान्याममन्थेव जनस्य गुणवत्तया
2023003a वैदेही चापि तत्सर्वं न शुश्राव तपस्विनी
2023003c तदेव हृदि तस्याश्च यौवराज्याभिषेचनम्
2023004a देवकार्यं स्म सा कृत्वा कृतज्ञा हृष्टचेतना
2023004c अभिज्ञा राजधर्माणां राजपुत्रं प्रतीक्षते
2023005a प्रविवेशाथ रामस्तु स्ववेश्म सुविभूषितम्
2023005c प्रहृष्टजनसंपूर्णं ह्रिया किंचिदवाङ्मुखः
2023006a अथ सीता समुत्पत्य वेपमाना च तं पतिम्
2023006c अपश्यच्छोकसंतप्तं चिन्ताव्याकुलितेन्द्रियम्
2023007a विवर्णवदनं दृष्ट्वा तं प्रस्विन्नममर्षणम्
2023007c आह दुःखाभिसंतप्ता किमिदानीमिदं प्रभो
2023008a अद्य बार्हस्पतः श्रीमान्युक्तः पुष्यो न राघव
2023008c प्रोच्यते ब्राह्मणैः प्राज्ञैः केन त्वमसि दुर्मनाः
2023009a न ते शतशलाकेन जलफेननिभेन च
2023009c आवृतं वदनं वल्गु छत्रेणाभिविराजते
2023010a व्यजनाभ्यां च मुख्याभ्यां शतपत्रनिभेक्षणम्
2023010c चन्द्रहंसप्रकाशाभ्यां वीज्यते न तवाननम्
2023011a वाग्मिनो बन्दिनश्चापि प्रहृष्टास्त्वं नरर्षभ
2023011c स्तुवन्तो नाद्य दृश्यन्ते मङ्गलैः सूतमागधाः
2023012a न ते क्षौद्रं च दधि च ब्राह्मणा वेदपारगाः
2023012c मूर्ध्नि मूर्धावसिक्तस्य दधति स्म विधानतः
2023013a न त्वां प्रकृतयः सर्वा श्रेणीमुख्याश्च भूषिताः
2023013c अनुव्रजितुमिच्छन्ति पौरजानपदास्तथा
2023014a चतुर्भिर्वेगसंपन्नैर्हयैः काञ्चनभूषणैः
2023014c मुख्यः पुष्यरथो युक्तः किं न गच्छति तेऽग्रतः
2023015a न हस्ती चाग्रतः श्रीमांस्तव लक्षणपूजितः
2023015c प्रयाणे लक्ष्यते वीर कृष्णमेघगिरि प्रभः
2023016a न च काञ्चनचित्रं ते पश्यामि प्रियदर्शन
2023016c भद्रासनं पुरस्कृत्य यान्तं वीरपुरःसरम्
2023017a अभिषेको यदा सज्जः किमिदानीमिदं तव
2023017c अपूर्वो मुखवर्णश्च न प्रहर्षश्च लक्ष्यते
2023018a इतीव विलपन्तीं तां प्रोवाच रघुनन्दनः
2023018c सीते तत्रभवांस्तातः प्रव्राजयति मां वनम्
2023019a कुले महति संभूते धर्मज्ञे धर्मचारिणि
2023019c शृणु जानकि येनेदं क्रमेणाभ्यागतं मम
2023020a राज्ञा सत्यप्रतिज्ञेन पित्रा दशरथेन मे
2023020c कैकेय्यै प्रीतमनसा पुरा दत्तौ महावरौ
2023021a तयाद्य मम सज्जेऽस्मिन्नभिषेके नृपोद्यते
2023021c प्रचोदितः स समयो धर्मेण प्रतिनिर्जितः
2023022a चतुर्दश हि वर्षाणि वस्तव्यं दण्डके मया
2023022c पित्रा मे भरतश्चापि यौवराज्ये नियोजितः
2023022e सोऽहं त्वामागतो द्रष्टुं प्रस्थितो विजनं वनम्
2023023a भरतस्य समीपे ते नाहं कथ्यः कदाचन
2023023c ऋद्धियुक्ता हि पुरुषा न सहन्ते परस्तवम्
2023023e तस्मान्न ते गुणाः कथ्या भरतस्याग्रतो मम
2023024a नापि त्वं तेन भर्तव्या विशेषेण कदाचन
2023024c अनुकूलतया शक्यं समीपे तस्य वर्तितुम्
2023025a अहं चापि प्रतिज्ञां तां गुरोः समनुपालयन्
2023025c वनमद्यैव यास्यामि स्थिरा भव मनस्विनि
2023026a याते च मयि कल्याणि वनं मुनिनिषेवितम्
2023026c व्रतोपवासरतया भवितव्यं त्वयानघे
2023027a काल्यमुत्थाय देवानां कृत्वा पूजां यथाविधि
2023027c वन्दितव्यो दशरथः पिता मम नरेश्वरः
2023028a माता च मम कौसल्या वृद्धा संतापकर्शिता
2023028c धर्ममेवाग्रतः कृत्वा त्वत्तः संमानमर्हति
2023029a वन्दितव्याश्च ते नित्यं याः शेषा मम मातरः
2023029c स्नेहप्रणयसंभोगैः समा हि मम मातरः
2023030a भ्रातृपुत्रसमौ चापि द्रष्टव्यौ च विशेषतः
2023030c त्वया लक्ष्मणशत्रुघ्नौ प्राणैः प्रियतरौ मम
2023031a विप्रियं न च कर्तव्यं भरतस्य कदाचन
2023031c स हि राजा प्रभुश्चैव देशस्य च कुलस्य च
2023032a आराधिता हि शीलेन प्रयत्नैश्चोपसेविताः
2023032c राजानः संप्रसीदन्ति प्रकुप्यन्ति विपर्यये
2023033a औरसानपि पुत्रान्हि त्यजन्त्यहितकारिणः
2023033c समर्थान्संप्रगृह्णन्ति जनानपि नराधिपाः
2023034a अहं गमिष्यामि महावनं प्रिये; त्वया हि वस्तव्यमिहैव भामिनि
2023034c यथा व्यलीकं कुरुषे न कस्यचि;त्तथा त्वया कार्यमिदं वचो मम
2024001a एवमुक्ता तु वैदेही प्रियार्हा प्रियवादिनी
2024001c प्रणयादेव संक्रुद्धा भर्तारमिदमब्रवीत्
2024002a आर्यपुत्र पिता माता भ्राता पुत्रस्तथा स्नुषा
2024002c स्वानि पुण्यानि भुञ्जानाः स्वं स्वं भाग्यमुपासते
2024003a भर्तुर्भाग्यं तु भार्यैका प्राप्नोति पुरुषर्षभ
2024003c अतश्चैवाहमादिष्टा वने वस्तव्यमित्यपि
2024004a न पिता नात्मजो नात्मा न माता न सखीजनः
2024004c इह प्रेत्य च नारीणां पतिरेको गतिः सदा
2024005a यदि त्वं प्रस्थितो दुर्गं वनमद्यैव राघव
2024005c अग्रतस्ते गमिष्यामि मृद्नन्ती कुशकण्टकान्
2024006a ईर्ष्यारोषौ बहिष्कृत्य भुक्तशेषमिवोदकम्
2024006c नय मां वीर विश्रब्धः पापं मयि न विद्यते
2024007a प्रासादाग्रैर्विमानैर्वा वैहायसगतेन वा
2024007c सर्वावस्थागता भर्तुः पादच्छाया विशिष्यते
2024008a अनुशिष्टास्मि मात्रा च पित्रा च विविधाश्रयम्
2024008c नास्मि संप्रति वक्तव्या वर्तितव्यं यथा मया
2024009a सुखं वने निवत्स्यामि यथैव भवने पितुः
2024009c अचिन्तयन्ती त्रीँल्लोकांश्चिन्तयन्ती पतिव्रतम्
2024010a शुश्रूषमाणा ते नित्यं नियता ब्रह्मचारिणी
2024010c सह रंस्ये त्वया वीर वनेषु मधुगन्धिषु
2024011a त्वं हि कर्तुं वने शक्तो राम संपरिपालनम्
2024011c अन्यस्यापि जनस्येह किं पुनर्मम मानद
2024012a फलमूलाशना नित्यं भविष्यामि न संशयः
2024012c न ते दुःखं करिष्यामि निवसन्ती सह त्वया
2024013a इच्छामि सरितः शैलान्पल्वलानि वनानि च
2024013c द्रष्टुं सर्वत्र निर्भीता त्वया नाथेन धीमता
2024014a हंसकारण्डवाकीर्णाः पद्मिनीः साधुपुष्पिताः
2024014c इच्छेयं सुखिनी द्रष्टुं त्वया वीरेण संगता
2024015a सह त्वया विशालाक्ष रंस्ये परमनन्दिनी
2024015c एवं वर्षसहस्राणां शतं वाहं त्वया सह
2024016a स्वर्गेऽपि च विना वासो भविता यदि राघव
2024016c त्वया मम नरव्याघ्र नाहं तमपि रोचये
2024017a अहं गमिष्यामि वनं सुदुर्गमं; मृगायुतं वानरवारणैर्युतम्
2024017c वने निवत्स्यामि यथा पितुर्गृहे; तवैव पादावुपगृह्य संमता
2024018a अनन्यभावामनुरक्तचेतसं; त्वया वियुक्तां मरणाय निश्चिताम्
2024018c नयस्व मां साधु कुरुष्व याचनां; न ते मयातो गुरुता भविष्यति
2024019a तथा ब्रुवाणामपि धर्मवत्सलो; न च स्म सीतां नृवरो निनीषति
2024019c उवाच चैनां बहु संनिवर्तने; वने निवासस्य च दुःखितां प्रति
2025001a स एवं ब्रुवतीं सीतां धर्मज्ञो धर्मवत्सलः
2025001c निवर्तनार्थे धर्मात्मा वाक्यमेतदुवाच ह
2025002a सीते महाकुलीनासि धर्मे च निरता सदा
2025002c इहाचर स्वधर्मं त्वं मा यथा मनसः सुखम्
2025003a सीते यथा त्वां वक्ष्यामि तथा कार्यं त्वयाबले
2025003c वने दोषा हि बहवो वदतस्तान्निबोध मे
2025004a सीते विमुच्यतामेषा वनवासकृता मतिः
2025004c बहुदोषं हि कान्तारं वनमित्यभिधीयते
2025005a हितबुद्ध्या खलु वचो मयैतदभिधीयते
2025005c सदा सुखं न जानामि दुःखमेव सदा वनम्
2025006a गिरिनिर्झरसंभूता गिरिकन्दरवासिनाम्
2025006c सिंहानां निनदा दुःखाः श्रोतुं दुःखमतो वनम्
2025007a सुप्यते पर्णशय्यासु स्वयं भग्नासु भूतले
2025007c रात्रिषु श्रमखिन्नेन तस्माद्दुःखतरं वनम्
2025008a उपवासश्च कर्तव्या यथाप्राणेन मैथिलि
2025008c जटाभारश्च कर्तव्यो वल्कलाम्बरधारिणा
2025009a अतीव वातस्तिमिरं बुभुक्षा चात्र नित्यशः
2025009c भयानि च महान्त्यत्र ततो दुःखतरं वनम्
2025010a सरीसृपाश्च बहवो बहुरूपाश्च भामिनि
2025010c चरन्ति पृथिवीं दर्पादतो दुखतरं वनम्
2025011a नदीनिलयनाः सर्पा नदीकुटिलगामिनः
2025011c तिष्ठन्त्यावृत्य पन्थानमतो दुःखतरं वनम्
2025012a पतंगा वृश्चिकाः कीटा दंशाश्च मशकैः सह
2025012c बाधन्ते नित्यमबले सर्वं दुःखमतो वनम्
2025013a द्रुमाः कण्टकिनश्चैव कुशकाशाश्च भामिनि
2025013c वने व्याकुलशाखाग्रास्तेन दुःखतरं वनम्
2025014a तदलं ते वनं गत्वा क्षमं न हि वनं तव
2025014c विमृशन्निह पश्यामि बहुदोषतरं वनम्
2025015a वनं तु नेतुं न कृता मतिस्तदा; बभूव रामेण यदा महात्मना
2025015c न तस्य सीता वचनं चकार त;त्ततोऽब्रवीद्राममिदं सुदुःखिता
2026001a एतत्तु वचनं श्रुत्वा सीता रामस्य दुःखिता
2026001c प्रसक्ताश्रुमुखी मन्दमिदं वचनमब्रवीत्
2026002a ये त्वया कीर्तिता दोषा वने वस्तव्यतां प्रति
2026002c गुणानित्येव तान्विद्धि तव स्नेहपुरस्कृतान्
2026003a त्वया च सह गन्तव्यं मया गुरुजनाज्ञया
2026003c त्वद्वियोगेन मे राम त्यक्तव्यमिह जीवितम्
2026004a न च मां त्वत्समीपस्थमपि शक्नोति राघव
2026004c सुराणामीश्वरः शक्रः प्रधर्षयितुमोजसा
2026005a पतिहीना तु या नारी न सा शक्ष्यति जीवितुम्
2026005c काममेवंविधं राम त्वया मम विदर्शितम्
2026006a अथ चापि महाप्राज्ञ ब्राह्मणानां मया श्रुतम्
2026006c पुरा पितृगृहे सत्यं वस्तव्यं किल मे वने
2026007a लक्षणिभ्यो द्विजातिभ्यः श्रुत्वाहं वचनं गृहे
2026007c वनवासकृतोत्साहा नित्यमेव महाबल
2026008a आदेशो वनवासस्य प्राप्तव्यः स मया किल
2026008c सा त्वया सह तत्राहं यास्यामि प्रिय नान्यथा
2026009a कृतादेशा भविष्यामि गमिष्यामि सह त्वया
2026009c कालश्चायं समुत्पन्नः सत्यवाग्भवतु द्विजः
2026010a वनवासे हि जानामि दुःखानि बहुधा किल
2026010c प्राप्यन्ते नियतं वीर पुरुषैरकृतात्मभिः
2026011a कन्यया च पितुर्गेहे वनवासः श्रुतो मया
2026011c भिक्षिण्याः साधुवृत्ताया मम मातुरिहाग्रतः
2026012a प्रसादितश्च वै पूर्वं त्वं वै बहुविधं प्रभो
2026012c गमनं वनवासस्य काङ्क्षितं हि सह त्वया
2026013a कृतक्षणाहं भद्रं ते गमनं प्रति राघव
2026013c वनवासस्य शूरस्य चर्या हि मम रोचते
2026014a शुद्धात्मन्प्रेमभावाद्धि भविष्यामि विकल्मषा
2026014c भर्तारमनुगच्छन्ती भर्ता हि मम दैवतम्
2026015a प्रेत्यभावेऽपि कल्याणः संगमो मे सह त्वया
2026015c श्रुतिर्हि श्रूयते पुण्या ब्राह्मणानां यशस्विनाम्
2026016a इह लोके च पितृभिर्या स्त्री यस्य महामते
2026016c अद्भिर्दत्ता स्वधर्मेण प्रेत्यभावेऽपि तस्य सा
2026017a एवमस्मात्स्वकां नारीं सुवृत्तां हि पतिव्रताम्
2026017c नाभिरोचयसे नेतुं त्वं मां केनेह हेतुना
2026018a भक्तां पतिव्रतां दीनां मां समां सुखदुःखयोः
2026018c नेतुमर्हसि काकुत्स्थ समानसुखदुःखिनीम्
2026019a यदि मां दुःखितामेवं वनं नेतुं न चेच्छसि
2026019c विषमग्निं जलं वाहमास्थास्ये मृत्युकारणात्
2026020a एवं बहुविधं तं सा याचते गमनं प्रति
2026020c नानुमेने महाबाहुस्तां नेतुं विजनं वनम्
2026021a एवमुक्ता तु सा चिन्तां मैथिली समुपागता
2026021c स्नापयन्तीव गामुष्णैरश्रुभिर्नयनच्युतैः
2026022a चिन्तयन्तीं तथा तां तु निवर्तयितुमात्मवान्
2026022c क्रोधाविष्टां तु वैदेहीं काकुत्स्थो बह्वसान्त्वयत्
2027001a सान्त्व्यमाना तु रामेण मैथिली जनकात्मजा
2027001c वनवासनिमित्ताय भर्तारमिदमब्रवीत्
2027002a सा तमुत्तमसंविग्ना सीता विपुलवक्षसम्
2027002c प्रणयाच्चाभिमानाच्च परिचिक्षेप राघवम्
2027003a किं त्वामन्यत वैदेहः पिता मे मिथिलाधिपः
2027003c राम जामातरं प्राप्य स्त्रियं पुरुषविग्रहम्
2027004a अनृतं बललोकोऽयमज्ञानाद्यद्धि वक्ष्यति
2027004c तेजो नास्ति परं रामे तपतीव दिवाकरे
2027005a किं हि कृत्वा विषण्णस्त्वं कुतो वा भयमस्ति ते
2027005c यत्परित्यक्तुकामस्त्वं मामनन्यपरायणाम्
2027006a द्युमत्सेनसुतं वीर सत्यवन्तमनुव्रताम्
2027006c सावित्रीमिव मां विद्धि त्वमात्मवशवर्तिनीम्
2027007a न त्वहं मनसाप्यन्यं द्रष्टास्मि त्वदृतेऽनघ
2027007c त्वया राघव गच्छेयं यथान्या कुलपांसनी
2027008a स्वयं तु भार्यां कौमारीं चिरमध्युषितां सतीम्
2027008c शैलूष इव मां राम परेभ्यो दातुमिच्छसि
2027009a स मामनादाय वनं न त्वं प्रस्थातुमर्हसि
2027009c तपो वा यदि वारण्यं स्वर्गो वा स्यात्सह त्वया
2027010a न च मे भविता तत्र कश्चित्पथि परिश्रमः
2027010c पृष्ठतस्तव गच्छन्त्या विहारशयनेष्वपि
2027011a कुशकाशशरेषीका ये च कण्टकिनो द्रुमाः
2027011c तूलाजिनसमस्पर्शा मार्गे मम सह त्वया
2027012a महावातसमुद्धूतं यन्मामवकरिष्यति
2027012c रजो रमण तन्मन्ये परार्ध्यमिव चन्दनम्
2027013a शाद्वलेषु यदासिष्ये वनान्ते वनगोचरा
2027013c कुथास्तरणतल्पेषु किं स्यात्सुखतरं ततः
2027014a पत्रं मूलं फलं यत्त्वमल्पं वा यदि वा बहु
2027014c दास्यसि स्वयमाहृत्य तन्मेऽमृतरसोपमम्
2027015a न मातुर्न पितुस्तत्र स्मरिष्यामि न वेश्मनः
2027015c आर्तवान्युपभुञ्जाना पुष्पाणि च फलानि च
2027016a न च तत्र गतः किंचिद्द्रष्टुमर्हसि विप्रियम्
2027016c मत्कृते न च ते शोको न भविष्यामि दुर्भरा
2027017a यस्त्वया सह स स्वर्गो निरयो यस्त्वया विना
2027017c इति जानन्परां प्रीतिं गच्छ राम मया सह
2027018a अथ मामेवमव्यग्रां वनं नैव नयिष्यसि
2027018c विषमद्यैव पास्यामि मा विशं द्विषतां वशम्
2027019a पश्चादपि हि दुःखेन मम नैवास्ति जीवितम्
2027019c उज्झितायास्त्वया नाथ तदैव मरणं वरम्
2027020a इदं हि सहितुं शोकं मुहूर्तमपि नोत्सहे
2027020c किं पुनर्दशवर्षाणि त्रीणि चैकं च दुःखिता
2027021a इति सा शोकसंतप्ता विलप्य करुणं बहु
2027021c चुक्रोश पतिमायस्ता भृशमालिङ्ग्य सस्वरम्
2027022a सा विद्धा बहुभिर्वाक्यैर्दिग्धैरिव गजाङ्गना
2027022c चिर संनियतं बाष्पं मुमोचाग्निमिवारणिः
2027023a तस्याः स्फटिकसंकाशं वारि संतापसंभवम्
2027023c नेत्राभ्यां परिसुस्राव पङ्कजाभ्यामिवोदकम्
2027024a तां परिष्वज्य बाहुभ्यां विसंज्ञामिव दुःखिताम्
2027024c उवाच वचनं रामः परिविश्वासयंस्तदा
2027025a न देवि तव दुःखेन स्वर्गमप्यभिरोचये
2027025c न हि मेऽस्ति भयं किंचित्स्वयम्भोरिव सर्वतः
2027026a तव सर्वमभिप्रायमविज्ञाय शुभानने
2027026c वासं न रोचयेऽरण्ये शक्तिमानपि रक्षणे
2027027a यत्सृष्टासि मया सार्धं वनवासाय मैथिलि
2027027c न विहातुं मया शक्या कीर्तिरात्मवता यथा
2027028a धर्मस्तु गजनासोरु सद्भिराचरितः पुरा
2027028c तं चाहमनुवर्तेऽद्य यथा सूर्यं सुवर्चला
2027029a एष धर्मस्तु सुश्रोणि पितुर्मातुश्च वश्यता
2027029c अतश्चाज्ञां व्यतिक्रम्य नाहं जीवितुमुत्सहे
2027030a स मां पिता यथा शास्ति सत्यधर्मपथे स्थितः
2027030c तथा वर्तितुमिच्छामि स हि धर्मः सनातनः
2027030e अनुगच्छस्व मां भीरु सहधर्मचरी भव
2027031a ब्राह्मणेभ्यश्च रत्नानि भिक्षुकेभ्यश्च भोजनम्
2027031c देहि चाशंसमानेभ्यः संत्वरस्व च माचिरम्
2027032a अनुकूलं तु सा भर्तुर्ज्ञात्वा गमनमात्मनः
2027032c क्षिप्रं प्रमुदिता देवी दातुमेवोपचक्रमे
2027033a ततः प्रहृष्टा परिपूर्णमानसा; यशस्विनी भर्तुरवेक्ष्य भाषितम्
2027033c धनानि रत्नानि च दातुमङ्गना; प्रचक्रमे धर्मभृतां मनस्विनी
2028001a ततोऽब्रवीन्महातेजा रामो लक्ष्मणमग्रतः
2028001c स्थितं प्राग्गामिनं वीरं याचमानं कृताञ्जलिम्
2028002a मयाद्य सह सौमित्रे त्वयि गच्छति तद्वनम्
2028002c को भरिष्यति कौसल्यां सुमित्रां वा यशस्विनीम्
2028003a अभिवर्षति कामैर्यः पर्जन्यः पृथिवीमिव
2028003c स कामपाशपर्यस्तो महातेजा महीपतिः
2028004a सा हि राज्यमिदं प्राप्य नृपस्याश्वपतेः सुता
2028004c दुःखितानां सपत्नीनां न करिष्यति शोभनम्
2028005a एवमुक्तस्तु रामेण लक्ष्मणः श्लक्ष्णया गिरा
2028005c प्रत्युवाच तदा रामं वाक्यज्ञो वाक्यकोविदम्
2028006a तवैव तेजसा वीर भरतः पूजयिष्यति
2028006c कौसल्यां च सुमित्रां च प्रयतो नात्र संशयः
2028007a कौसल्या बिभृयादार्या सहस्रमपि मद्विधान्
2028007c यस्याः सहस्रं ग्रामाणां संप्राप्तमुपजीवनम्
2028008a धनुरादाय सशरं खनित्रपिटकाधरः
2028008c अग्रतस्ते गमिष्यामि पन्थानमनुदर्शयन्
2028009a आहरिष्यामि ते नित्यं मूलानि च फलानि च
2028009c वन्यानि यानि चान्यानि स्वाहाराणि तपस्विनाम्
2028010a भवांस्तु सह वैदेह्या गिरिसानुषु रंस्यते
2028010c अहं सर्वं करिष्यामि जाग्रतः स्वपतश्च ते
2028011a रामस्त्वनेन वाक्येन सुप्रीतः प्रत्युवाच तम्
2028011c व्रजापृच्छस्व सौमित्रे सर्वमेव सुहृज्जनम्
2028012a ये च राज्ञो ददौ दिव्ये महात्मा वरुणः स्वयम्
2028012c जनकस्य महायज्ञे धनुषी रौद्रदर्शने
2028013a अभेद्यकवचे दिव्ये तूणी चाक्षयसायकौ
2028013c आदित्यविमलौ चोभौ खड्गौ हेमपरिष्कृतौ
2028014a सत्कृत्य निहितं सर्वमेतदाचार्यसद्मनि
2028014c स त्वमायुधमादाय क्षिप्रमाव्रज लक्ष्मण
2028015a स सुहृज्जनमामन्त्र्य वनवासाय निश्चितः
2028015c इक्ष्वाकुगुरुमामन्त्र्य जग्राहायुधमुत्तमम्
2028016a तद्दिव्यं राजशार्दूलः सत्कृतं माल्यभूषितम्
2028016c रामाय दर्शयामास सौमित्रिः सर्वमायुधम्
2028017a तमुवाचात्मवान्रामः प्रीत्या लक्ष्मणमागतम्
2028017c काले त्वमागतः सौम्य काङ्क्षिते मम लक्ष्मण
2028018a अहं प्रदातुमिच्छामि यदिदं मामकं धनम्
2028018c ब्राह्मणेभ्यस्तपस्विभ्यस्त्वया सह परंतप
2028019a वसन्तीह दृढं भक्त्या गुरुषु द्विजसत्तमाः
2028019c तेषामपि च मे भूयः सर्वेषां चोपजीविनाम्
2028020a वसिष्ठपुत्रं तु सुयज्ञमार्यं; त्वमानयाशु प्रवरं द्विजानाम्
2028020c अभिप्रयास्यामि वनं समस्ता;नभ्यर्च्य शिष्टानपरान्द्विजातीन्
2029001a ततः शासनमाज्ञाय भ्रातुः शुभतरं प्रियम्
2029001c गत्वा स प्रविवेशाशु सुयज्ञस्य निवेशनम्
2029002a तं विप्रमग्न्यगारस्थं वन्दित्वा लक्ष्मणोऽब्रवीत्
2029002c सखेऽभ्यागच्छ पश्य त्वं वेश्म दुष्करकारिणः
2029003a ततः संध्यामुपास्याशु गत्वा सौमित्रिणा सह
2029003c जुष्टं तत्प्राविशल्लक्ष्म्या रम्यं रामनिवेशनम्
2029004a तमागतं वेदविदं प्राञ्जलिः सीतया सह
2029004c सुयज्ञमभिचक्राम राघवोऽग्निमिवार्चितम्
2029005a जातरूपमयैर्मुख्यैरङ्गदैः कुण्डलैः शुभैः
2029005c सहेम सूत्रैर्मणिभिः केयूरैर्वलयैरपि
2029006a अन्यैश्च रत्नैर्बहुभिः काकुत्स्थः प्रत्यपूजयत्
2029006c सुयज्ञं स तदोवाच रामः सीताप्रचोदितः
2029007a हारं च हेमसूत्रं च भार्यायै सौम्य हारय
2029007c रशनां चाधुना सीता दातुमिच्छति ते सखे
2029008a पर्यङ्कमग्र्यास्तरणं नानारत्नविभूषितम्
2029008c तमपीच्छति वैदेही प्रतिष्ठापयितुं त्वयि
2029009a नागः शत्रुं जयो नाम मातुलो यं ददौ मम
2029009c तं ते गजसहस्रेण ददामि द्विजपुंगव
2029010a इत्युक्तः स हि रामेण सुयज्ञः प्रतिगृह्य तत्
2029010c रामलक्ष्मणसीतानां प्रयुयोजाशिषः शिवाः
2029011a अथ भ्रातरमव्यग्रं प्रियं रामः प्रियंवदः
2029011c सौमित्रिं तमुवाचेदं ब्रह्मेव त्रिदशेश्वरम्
2029012a अगस्त्यं कौशिकं चैव तावुभौ ब्राह्मणोत्तमौ
2029012c अर्चयाहूय सौमित्रे रत्नैः सस्यमिवाम्बुभिः
2029013a कौसल्यां च य आशीर्भिर्भक्तः पर्युपतिष्ठति
2029013c आचार्यस्तैत्तिरीयाणामभिरूपश्च वेदवित्
2029014a तस्य यानं च दासीश्च सौमित्रे संप्रदापय
2029014c कौशेयानि च वस्त्राणि यावत्तुष्यति स द्विजः
2029015a सूतश्चित्ररथश्चार्यः सचिवः सुचिरोषितः
2029015c तोषयैनं महार्हैश्च रत्नैर्वस्त्रैर्धनैस्तथा
2029016a शालिवाहसहस्रं च द्वे शते भद्रकांस्तथा
2029016c व्यञ्जनार्थं च सौमित्रे गोसहस्रमुपाकुरु
2029017a ततः स पुरुषव्याघ्रस्तद्धनं लक्ष्मणः स्वयम्
2029017c यथोक्तं ब्राह्मणेन्द्राणामददाद्धनदो यथा
2029018a अथाब्रवीद्बाष्पकलांस्तिष्ठतश्चोपजीविनः
2029018c संप्रदाय बहु द्रव्यमेकैकस्योपजीविनः
2029019a लक्ष्मणस्य च यद्वेश्म गृहं च यदिदं मम
2029019c अशून्यं कार्यमेकैकं यावदागमनं मम
2029020a इत्युक्त्वा दुःखितं सर्वं जनं तमुपजीविनम्
2029020c उवाचेदं धनध्यक्षं धनमानीयतामिति
2029020e ततोऽस्य धनमाजह्रुः सर्वमेवोपजीविनः
2029021a ततः स पुरुषव्याघ्रस्तद्धनं सहलक्ष्मणः
2029021c द्विजेभ्यो बालवृद्धेभ्यः कृपणेभ्योऽभ्यदापयत्
2029022a तत्रासीत्पिङ्गलो गार्ग्यस्त्रिजटो नाम वै द्विजः
2029022c आ पञ्चमायाः कक्ष्याया नैनं कश्चिदवारयत्
2029023a स राजपुत्रमासाद्य त्रिजटो वाक्यमब्रवीत्
2029023c निर्धनो बहुपुत्रोऽस्मि राजपुत्र महायशः
2029023e उञ्छवृत्तिर्वने नित्यं प्रत्यवेक्षस्व मामिति
2029024a तमुवाच ततो रामः परिहाससमन्वितम्
2029024c गवां सहस्रमप्येकं न तु विश्राणितं मया
2029024e परिक्षिपसि दण्डेन यावत्तावदवाप्स्यसि
2029025a स शाटीं त्वरितः कट्यां संभ्रान्तः परिवेष्ट्य ताम्
2029025c आविध्य दण्डं चिक्षेप सर्वप्राणेन वेगितः
2029026a उवाच च ततो रामस्तं गार्ग्यमभिसान्त्वयन्
2029026c मन्युर्न खलु कर्तव्यः परिहासो ह्ययं मम
2029027a ततः सभार्यस्त्रिजटो महामुनि;र्गवामनीकं प्रतिगृह्य मोदितः
2029027c यशोबलप्रीतिसुखोपबृंहिणी;स्तदाशिषः प्रत्यवदन्महात्मनः
2030001a दत्त्वा तु सह वैदेह्या ब्राह्मणेभ्यो धनं बहु
2030001c जग्मतुः पितरं द्रष्टुं सीतया सह राघवौ
2030002a ततो गृहीते दुष्प्रेक्ष्ये अशोभेतां तदायुधे
2030002c मालादामभिरासक्ते सीतया समलंकृते
2030003a ततः प्रासादहर्म्याणि विमानशिखराणि च
2030003c अधिरुह्य जनः श्रीमानुदासीनो व्यलोकयत्
2030004a न हि रथ्याः स्म शक्यन्ते गन्तुं बहुजनाकुलाः
2030004c आरुह्य तस्मात्प्रासादान्दीनाः पश्यन्ति राघवम्
2030005a पदातिं वर्जितच्छत्रं रामं दृष्ट्वा तदा जनाः
2030005c ऊचुर्बहुविधा वाचः शोकोपहतचेतसः
2030006a यं यान्तमनुयाति स्म चतुरङ्गबलं महत्
2030006c तमेकं सीतया सार्धमनुयाति स्म लक्ष्मणः
2030007a ऐश्वर्यस्य रसज्ञः सन्कामिनां चैव कामदः
2030007c नेच्छत्येवानृतं कर्तुं पितरं धर्मगौरवात्
2030008a या न शक्या पुरा द्रष्टुं भूतैराकाशगैरपि
2030008c तामद्य सीतां पश्यन्ति राजमार्गगता जनाः
2030009a अङ्गरागोचितां सीतां रक्तचन्दन सेविनीम्
2030009c वर्षमुष्णं च शीतं च नेष्यत्याशु विवर्णताम्
2030010a अद्य नूनं दशरथः सत्त्वमाविश्य भाषते
2030010c न हि राजा प्रियं पुत्रं विवासयितुमर्हति
2030011a निर्गुणस्यापि पुत्रस्या काथं स्याद्विप्रवासनम्
2030011c किं पुनर्यस्य लोकोऽयं जितो वृत्तेन केवलम्
2030012a आनृशंस्यमनुक्रोशः श्रुतं शीलं दमः शमः
2030012c राघवं शोभयन्त्येते षड्गुणाः पुरुषोत्तमम्
2030013a तस्मात्तस्योपघातेन प्रजाः परमपीडिताः
2030013c औदकानीव सत्त्वानि ग्रीष्मे सलिलसंक्षयात्
2030014a पीडया पीडितं सर्वं जगदस्य जगत्पतेः
2030014c मूलस्येवोपघातेन वृक्षः पुष्पफलोपगः
2030015a ते लक्ष्मण इव क्षिप्रं सपत्न्यः सहबान्धवाः
2030015c गच्छन्तमनुगच्छामो येन गच्छति राघवः
2030016a उद्यानानि परित्यज्य क्षेत्राणि च गृहाणि च
2030016c एकदुःखसुखा राममनुगच्छाम धार्मिकम्
2030017a समुद्धृतनिधानानि परिध्वस्ताजिराणि च
2030017c उपात्तधनधान्यानि हृतसाराणि सर्वशः
2030018a रजसाभ्यवकीर्णानि परित्यक्तानि दैवतैः
2030018c अस्मत्त्यक्तानि वेश्मानि कैकेयी प्रतिपद्यताम्
2030019a वनं नगरमेवास्तु येन गच्छति राघवः
2030019c अस्माभिश्च परित्यक्तं पुरं संपद्यतां वनम्
2030020a बिलानि दंष्ट्रिणः सर्वे सानूनि मृगपक्षिणः
2030020c अस्मत्त्यक्तं प्रपद्यन्तां सेव्यमानं त्यजन्तु च
2030021a इत्येवं विविधा वाचो नानाजनसमीरिताः
2030021c शुश्राव रामः श्रुत्वा च न विचक्रेऽस्य मानसम्
2030022a प्रतीक्षमाणोऽभिजनं तदार्त;मनार्तरूपः प्रहसन्निवाथ
2030022c जगाम रामः पितरं दिदृक्षुः; पितुर्निदेशं विधिवच्चिकीर्षुः
2030023a तत्पूर्वमैक्ष्वाकसुतो महात्मा; रामो गमिष्यन्वनमार्तरूपम्
2030023c व्यतिष्ठत प्रेक्ष्य तदा सुमन्त्रं; पितुर्महात्मा प्रतिहारणार्थम्
2030024a पितुर्निदेशेन तु धर्मवत्सलो; वनप्रवेशे कृतबुद्धिनिश्चयः
2030024c स राघवः प्रेक्ष्य सुमन्त्रमब्रवी;न्निवेदयस्वागमनं नृपाय मे
2031001a स रामप्रेषितः क्षिप्रं संतापकलुषेन्द्रियः
2031001c प्रविश्य नृपतिं सूतो निःश्वसन्तं ददर्श ह
2031002a आलोक्य तु महाप्राज्ञः परमाकुल चेतसम्
2031002c राममेवानुशोचन्तं सूतः प्राञ्जलिरासदत्
2031003a अयं स पुरुषव्याघ्र द्वारि तिष्ठति ते सुतः
2031003c ब्राह्मणेभ्यो धनं दत्त्वा सर्वं चैवोपजीविनाम्
2031004a स त्वा पश्यतु भद्रं ते रामः सत्यपराक्रमः
2031004c सर्वान्सुहृद आपृच्छ्य त्वामिदानीं दिदृक्षते
2031005a गमिष्यति महारण्यं तं पश्य जगतीपते
2031005c वृतं राजगुणैः सर्वैरादित्यमिव रश्मिभिः
2031006a स सत्यवादी धर्मात्मा गाम्भीर्यात्सागरोपमः
2031006c आकाश इव निष्पङ्को नरेन्द्रः प्रत्युवाच तम्
2031007a सुमन्त्रानय मे दारान्ये केचिदिह मामकाः
2031007c दारैः परिवृतः सर्वैर्द्रष्टुमिच्छामि राघवम्
2031008a सोऽन्तःपुरमतीत्यैव स्त्रियस्ता वाक्यमब्रवीत्
2031008c आर्यो ह्वयति वो राजा गम्यतां तत्र माचिरम्
2031009a एवमुक्ताः स्त्रियः सर्वाः सुमन्त्रेण नृपाज्ञया
2031009c प्रचक्रमुस्तद्भवनं भर्तुराज्ञाय शासनम्
2031010a अर्धसप्तशतास्तास्तु प्रमदास्ताम्रलोचनाः
2031010c कौसल्यां परिवार्याथ शनैर्जग्मुर्धृतव्रताः
2031011a आगतेषु च दारेषु समवेक्ष्य महीपतिः
2031011c उवाच राजा तं सूतं सुमन्त्रानय मे सुतम्
2031012a स सूतो राममादाय लक्ष्मणं मैथिलीं तदा
2031012c जगामाभिमुखस्तूर्णं सकाशं जगतीपतेः
2031013a स राजा पुत्रमायान्तं दृष्ट्वा दूरात्कृताञ्जलिम्
2031013c उत्पपातासनात्तूर्णमार्तः स्त्रीजनसंवृतः
2031014a सोऽभिदुद्राव वेगेन रामं दृष्ट्वा विशां पतिः
2031014c तमसंप्राप्य दुःखार्तः पपात भुवि मूर्छितः
2031015a तं रामोऽभ्यपातत्क्षिप्रं लक्ष्मणश्च महारथः
2031015c विसंज्ञमिव दुःखेन सशोकं नृपतिं तदा
2031016a स्त्रीसहस्रनिनादश्च संजज्ञे राजवेश्मनि
2031016c हाहा रामेति सहसा भूषणध्वनिमूर्छितः
2031017a तं परिष्वज्य बाहुभ्यां तावुभौ रामलक्ष्मणौ
2031017c पर्यङ्के सीतया सार्धं रुदन्तः समवेशयन्
2031018a अथ रामो मुहूर्तेन लब्धसंज्ञं महीपतिम्
2031018c उवाच प्राञ्जलिर्भूत्वा शोकार्णवपरिप्लुतम्
2031019a आपृच्छे त्वां महाराज सर्वेषामीश्वरोऽसि नः
2031019c प्रस्थितं दण्डकारण्यं पश्य त्वं कुशलेन माम्
2031020a लक्ष्मणं चानुजानीहि सीता चान्वेति मां वनम्
2031020c कारणैर्बहुभिस्तथ्यैर्वार्यमाणौ न चेच्छतः
2031021a अनुजानीहि सर्वान्नः शोकमुत्सृज्य मानद
2031021c लक्ष्मणं मां च सीतां च प्रजापतिरिव प्रजाः
2031022a प्रतीक्षमाणमव्यग्रमनुज्ञां जगतीपतेः
2031022c उवाच रर्जा संप्रेक्ष्य वनवासाय राघवम्
2031023a अहं राघव कैकेय्या वरदानेन मोहितः
2031023c अयोध्यायास्त्वमेवाद्य भव राजा निगृह्य माम्
2031024a एवमुक्तो नृपतिना रामो धर्मभृतां वरः
2031024c प्रत्युवाचाञ्जलिं कृत्वा पितरं वाक्यकोविदः
2031025a भवान्वर्षसहस्राय पृथिव्या नृपते पतिः
2031025c अहं त्वरण्ये वत्स्यामि न मे कार्यं त्वयानृतम्
2031026a श्रेयसे वृद्धये तात पुनरागमनाय च
2031026c गच्छस्वारिष्टमव्यग्रः पन्थानमकुतोभयम्
2031027a अद्य त्विदानीं रजनीं पुत्र मा गच्छ सर्वथा
2031027c मातरं मां च संपश्यन्वसेमामद्य शर्वरीम्
2031027e तर्पितः सर्वकामैस्त्वं श्वःकाले साधयिष्यसि
2031028a अथ रामस्तथा श्रुत्वा पितुरार्तस्य भाषितम्
2031028c लक्ष्मणेन सह भ्रात्रा दीनो वचनमब्रवीत्
2031029a प्राप्स्यामि यानद्य गुणान्को मे श्वस्तान्प्रदास्यति
2031029c अपक्रमणमेवातः सर्वकामैरहं वृणे
2031030a इयं सराष्ट्रा सजना धनधान्यसमाकुला
2031030c मया विसृष्टा वसुधा भरताय प्रदीयताम्
2031031a अपगच्छतु ते दुःखं मा भूर्बाष्पपरिप्लुतः
2031031c न हि क्षुभ्यति दुर्धर्षः समुद्रः सरितां पतिः
2031032a नैवाहं राज्यमिच्छामि न सुखं न च मैथिलीम्
2031032c त्वामहं सत्यमिच्छामि नानृतं पुरुषर्षभ
2031033a पुरं च राष्ट्रं च मही च केवला; मया निसृष्टा भरताय दीयताम्
2031033c अहं निदेशं भवतोऽनुपालय;न्वनं गमिष्यामि चिराय सेवितुम्
2031034a मया निसृष्टां भरतो महीमिमां; सशैलखण्डां सपुरां सकाननाम्
2031034c शिवां सुसीमामनुशास्तु केवलं; त्वया यदुक्तं नृपते यथास्तु तत्
2031035a न मे तथा पार्थिव धीयते मनो; महत्सु कामेषु न चात्मनः प्रिये
2031035c यथा निदेशे तव शिष्टसंमते; व्यपैतु दुःखं तव मत्कृतेऽनघ
2031036a तदद्य नैवानघ राज्यमव्ययं; न सर्वकामान्न सुखं न मैथिलीम्
2031036c न जीवितं त्वामनृतेन योजय;न्वृणीय सत्यं व्रतमस्तु ते तथा
2031037a फलानि मूलानि च भक्षयन्वने; गिरींश्च पश्यन्सरितः सरांसि च
2031037c वनं प्रविश्यैव विचित्रपादपं; सुखी भविष्यामि तवास्तु निर्वृतिः
2032001a ततः सुमन्त्रमैक्ष्वाकः पीडितोऽत्र प्रतिज्ञया
2032001c सबाष्पमतिनिःश्वस्य जगादेदं पुनः पुनः
2032002a सूत रत्नसुसंपूर्णा चतुर्विधबला चमूः
2032002c रागवस्यानुयात्रार्थं क्षिप्रं प्रतिविधीयताम्
2032003a रूपाजीवा च शालिन्यो वणिजश्च महाधनाः
2032003c शोभयन्तु कुमारस्य वाहिनीं सुप्रसारिताः
2032004a ये चैनमुपजीवन्ति रमते यैश्च वीर्यतः
2032004c तेषां बहुविधं दत्त्वा तानप्यत्र नियोजय
2032005a निघ्नन्मृगान्कुञ्जरांश्च पिबंश्चारण्यकं मधु
2032005c नदीश्च विविधाः पश्यन्न राज्यं संस्मरिष्यति
2032006a धान्यकोशश्च यः कश्चिद्धनकोशश्च मामकः
2032006c तौ राममनुगच्छेतां वसन्तं निर्जने वने
2032007a यजन्पुण्येषु देशेषु विसृजंश्चाप्तदक्षिणाः
2032007c ऋषिभिश्च समागम्य प्रवत्स्यति सुखं वने
2032008a भरतश्च महाबाहुरयोध्यां पालयिष्यति
2032008c सर्वकामैः पुनः श्रीमान्रामः संसाध्यतामिति
2032009a एवं ब्रुवति काकुत्स्थे कैकेय्या भयमागतम्
2032009c मुखं चाप्यगमाच्छोषं स्वरश्चापि न्यरुध्यत
2032010a सा विषण्णा च संत्रस्ता कैकेयी वाक्यमब्रवीत्
2032010c राज्यं गतजनं साधो पीतमण्डां सुरामिव
2032010e निरास्वाद्यतमं शून्यं भरतो नाभिपत्स्यते
2032011a कैकेय्यां मुक्तलज्जायां वदन्त्यामतिदारुणम्
2032011c राजा दशरथो वाक्यमुवाचायतलोचनाम्
2032011e वहन्तं किं तुदसि मां नियुज्य धुरि माहिते
2032012a कैकेयी द्विगुणं क्रुद्धा राजानमिदमब्रवीत्
2032012c तवैव वंशे सगरो ज्येष्ठं पुत्रमुपारुधत्
2032012e असमञ्ज इति ख्यातं तथायं गन्तुमर्हति
2032013a एवमुक्तो धिगित्येव राजा दशरथोऽब्रवीत्
2032013c व्रीडितश्च जनः सर्वः सा च तन्नावबुध्यत
2032014a तत्र वृद्धो महामात्रः सिद्धार्थो नाम नामतः
2032014c शुचिर्बहुमतो राज्ञः कैकेयीमिदमब्रवीत्
2032015a असमञ्जो गृहीत्वा तु क्रीडितः पथि दारकान्
2032015c सरय्वाः प्रक्षिपन्नप्सु रमते तेन दुर्मतिः
2032016a तं दृष्ट्वा नागरः सर्वे क्रुद्धा राजानमब्रुवन्
2032016c असमञ्जं वृषीण्वैकमस्मान्वा राष्ट्रवर्धन
2032017a तानुवाच ततो राजा किंनिमित्तमिदं भयम्
2032017c ताश्चापि राज्ञा संपृष्टा वाक्यं प्रकृतयोऽब्रुवन्
2032018a क्रीडितस्त्वेष नः पुत्रान्बालानुद्भ्रान्तचेतनः
2032018c सरय्वां प्रक्षिपन्मौर्ख्यादतुलां प्रीतिमश्नुते
2032019a स तासां वचनं श्रुत्वा प्रकृतीनां नराधिप
2032019c तं तत्याजाहितं पुत्रं तासां प्रियचिकीर्षया
2032020a इत्येवमत्यजद्राजा सगरो वै सुधार्मिकः
2032020c रामः किमकरोत्पापं येनैवमुपरुध्यते
2032021a श्रुत्वा तु सिद्धार्थवचो राजा श्रान्ततरस्वनः
2032021c शोकोपहतया वाचा कैकेयीमिदमब्रवीत्
2032022a अनुव्रजिष्याम्यहमद्य रामं; राज्यं परित्यज्य सुखं धनं च
2032022c सहैव राज्ञा भरतेन च त्वं; यथा सुखं भुङ्क्ष्व चिराय राज्यम्
2033001a महामात्रवचः श्रुत्वा रामो दशरथं तदा
2033001c अन्वभाषत वाक्यं तु विनयज्ञो विनीतवत्
2033002a त्यक्तभोगस्य मे राजन्वने वन्येन जीवतः
2033002c किं कार्यमनुयात्रेण त्यक्तसङ्गस्य सर्वतः
2033003a यो हि दत्त्वा द्विपश्रेष्ठं कक्ष्यायां कुरुते मनः
2033003c रज्जुस्नेहेन किं तस्य त्यजतः कुञ्जरोत्तमम्
2033004a तथा मम सतां श्रेष्ठ किं ध्वजिन्या जगत्पते
2033004c सर्वाण्येवानुजानामि चीराण्येवानयन्तु मे
2033005a खनित्रपिटके चोभे ममानयत गच्छतः
2033005c चतुर्दश वने वासं वर्षाणि वसतो मम
2033006a अथ चीराणि कैकेयी स्वयमाहृत्य राघवम्
2033006c उवाच परिधत्स्वेति जनौघे निरपत्रपा
2033007a स चीरे पुरुषव्याघ्रः कैकेय्याः प्रतिगृह्य ते
2033007c सूक्ष्मवस्त्रमवक्षिप्य मुनिवस्त्राण्यवस्त ह
2033008a लक्ष्मणश्चापि तत्रैव विहाय वसने शुभे
2033008c तापसाच्छादने चैव जग्राह पितुरग्रतः
2033009a अथात्मपरिधानार्थं सीता कौशेयवासिनी
2033009c समीक्ष्य चीरं संत्रस्ता पृषती वागुरामिव
2033010a सा व्यपत्रपमाणेव प्रतिगृह्य च दुर्मनाः
2033010c गन्धर्वराजप्रतिमं भर्तारमिदमब्रवीत्
2033010e कथं नु चीरं बध्नन्ति मुनयो वनवासिनः
2033011a कृत्वा कण्ठे च सा चीरमेकमादाय पाणिना
2033011c तस्थौ ह्यकुषला तत्र व्रीडिता जनकात्मज
2033012a तस्यास्तत्क्षिप्रमागम्य रामो धर्मभृतां वरः
2033012c चीरं बबन्ध सीतायाः कौशेयस्योपरि स्वयम्
2033013a तस्यां चीरं वसानायां नाथवत्यामनाथवत्
2033013c प्रचुक्रोश जनः सर्वो धिक्त्वां दशरथं त्विति
2033014a स निःश्वस्योष्णमैक्ष्वाकस्तां भार्यामिदमब्रवीत्
2033014c कैकेयि कुशचीरेण न सीता गन्तुमर्हति
2033015a ननु पर्याप्तमेतत्ते पापे रामविवासनम्
2033015c किमेभिः कृपणैर्भूयः पातकैरपि ते कृतैः
2033016a एवं ब्रुवन्तं पितरं रामः संप्रस्थितो वनम्
2033016c अवाक्शिरसमासीनमिदं वचनमब्रवीत्
2033017a इयं धार्मिक कौसल्या मम माता यशस्विनी
2033017c वृद्धा चाक्षुद्रशीला च न च त्वां देवगर्हिते
2033018a मया विहीनां वरद प्रपन्नां शोकसागरम्
2033018c अदृष्टपूर्वव्यसनां भूयः संमन्तुमर्हसि
2033019a इमां महेन्द्रोपमजातगर्भिणीं; तथा विधातुं जनमीं ममार्हसि
2033019c यथा वनस्थे मयि शोककर्शिता; न जीवितं न्यस्य यमक्षयं व्रजेत्
2034001a रामस्य तु वचः श्रुत्वा मुनिवेषधरं च तम्
2034001c समीक्ष्य सह भार्याभी राजा विगतचेतनः
2034002a नैनं दुःखेन संतप्तः प्रत्यवैक्षत राघवम्
2034002c न चैनमभिसंप्रेक्ष्य प्रत्यभाषत दुर्मनाः
2034003a स मुहूर्तमिवासंज्ञो दुःखितश्च महीपतिः
2034003c विललाप महाबाहू राममेवानुचिन्तयन्
2034004a मन्ये खलु मया पूर्वं विवत्सा बहवः कृताः
2034004c प्राणिनो हिंसिता वापि तस्मादिदमुपस्थितम्
2034005a न त्वेवानागते काले देहाच्च्यवति जीवितम्
2034005c कैकेय्या क्लिश्यमानस्य मृत्युर्मम न विद्यते
2034006a योऽहं पावकसंकाशं पश्यामि पुरतः स्थितम्
2034006c विहाय वसने सूक्ष्मे तापसाच्छादमात्मजम्
2034007a एकस्याः खलु कैकेय्याः कृतेऽयं क्लिश्यते जनः
2034007c स्वार्थे प्रयतमानायाः संश्रित्य निकृतिं त्विमाम्
2034008a एवमुक्त्वा तु वचनं बाष्पेण पिहितेक्ष्णह
2034008c रामेति सकृदेवोक्त्वा व्याहर्तुं न शशाक ह
2034009a संज्ञां तु प्रतिलभ्यैव मुहूर्तात्स महीपतिः
2034009c नेत्राभ्यामश्रुपूर्णाभ्यां सुमन्त्रमिदमब्रवीत्
2034010a औपवाह्यं रथं युक्त्वा त्वमायाहि हयोत्तमैः
2034010c प्रापयैनं महाभागमितो जनपदात्परम्
2034011a एवं मन्ये गुणवतां गुणानां फलमुच्यते
2034011c पित्रा मात्रा च यत्साधुर्वीरो निर्वास्यते वनम्
2034012a राज्ञो वचनमाज्ञाय सुमन्त्रः शीघ्रविक्रमः
2034012c योजयित्वाययौ तत्र रथमश्वैरलंकृतम्
2034013a तं रथं राजपुत्राय सूतः कनकभूषितम्
2034013c आचचक्षेऽञ्जलिं कृत्वा युक्तं परमवाजिभिः
2034014a राजा सत्वरमाहूय व्यापृतं वित्तसंचये
2034014c उवाच देशकालज्ञो निश्चितं सर्वतः शुचि
2034015a वासांसि च महार्हाणि भूषणानि वराणि च
2034015c वर्षाण्येतानि संख्याय वैदेह्याः क्षिप्रमानय
2034016a नरेन्द्रेणैवमुक्तस्तु गत्वा कोशगृहं ततः
2034016c प्रायच्छत्सर्वमाहृत्य सीतायै क्षिप्रमेव तत्
2034017a सा सुजाता सुजातानि वैदेही प्रस्थिता वनम्
2034017c भूषयामास गात्राणि तैर्विचित्रैर्विभूषणैः
2034018a व्यराजयत वैदेही वेश्म तत्सुविभूषिता
2034018c उद्यतोंऽशुमतः काले खं प्रभेव विवस्वतः
2034019a तां भुजाभ्यां परिष्वज्य श्वश्रूर्वचनमब्रवीत्
2034019c अनाचरन्तीं कृपणं मूध्न्युपाघ्राय मैथिलीम्
2034020a असत्यः सर्वलोकेऽस्मिन्सततं सत्कृताः प्रियैः
2034020c भर्तारं नानुमन्यन्ते विनिपातगतं स्त्रियः
2034021a स त्वया नावमन्तव्यः पुत्रः प्रव्राजितो मम
2034021c तव दैवतमस्त्वेष निर्धनः सधनोऽपि वा
2034022a विज्ञाय वचनं सीता तस्या धर्मार्थसंहितम्
2034022c कृताञ्जलिरुवाचेदं श्वश्रूमभिमुखे स्थिता
2034023a करिष्ये सर्वमेवाहमार्या यदनुशास्ति माम्
2034023c अभिज्ञास्मि यथा भर्तुर्वर्तितव्यं श्रुतं च मे
2034024a न मामसज्जनेनार्या समानयितुमर्हति
2034024c धर्माद्विचलितुं नाहमलं चन्द्रादिव प्रभा
2034025a नातन्त्री वाद्यते वीणा नाचक्रो वर्तते रथः
2034025c नापतिः सुखमेधते या स्यादपि शतात्मजा
2034026a मितं ददाति हि पिता मितं माता मितं सुतः
2034026c अमितस्य हि दातारं भर्तारं का न पूजयेत्
2034027a साहमेवंगता श्रेष्ठा श्रुतधर्मपरावरा
2034027c आर्ये किमवमन्येयं स्त्रीणां भर्ता हि दैवतम्
2034028a सीताया वचनं श्रुत्वा कौसल्या हृदयंगमम्
2034028c शुद्धसत्त्वा मुमोचाश्रु सहसा दुःखहर्षजम्
2034029a तां प्राञ्जलिरभिक्रम्य मातृमध्येऽतिसत्कृताम्
2034029c रामः परमधर्मज्ञो मातरं वाक्यमब्रवीत्
2034030a अम्ब मा दुःखिता भूस्त्वं पश्य त्वं पितरं मम
2034030c क्षयो हि वनवासस्य क्षिप्रमेव भविष्यति
2034031a सुप्तायास्ते गमिष्यन्ति नववर्षाणि पञ्च च
2034031c सा समग्रमिह प्राप्तं मां द्रक्ष्यसि सुहृद्वृतम्
2034032a एतावदभिनीतार्थमुक्त्वा स जननीं वचः
2034032c त्रयः शतशतार्धा हि ददर्शावेक्ष्य मातरः
2034033a ताश्चापि स तथैवार्ता मातॄर्दशरथात्मजः
2034033c धर्मयुक्तमिदं वाक्यं निजगाद कृताञ्जलिः
2034034a संवासात्परुषं किंचिदज्ञानाद्वापि यत्कृतम्
2034034c तन्मे समनुजानीत सर्वाश्चामन्त्रयामि वः
2034035a जज्ञेऽथ तासां संनादः क्रौञ्चीनामिव निःस्वनः
2034035c मानवेन्द्रस्य भार्याणामेवं वदति राघवे
2034036a मुरजपणवमेघघोषव;द्दशरथवेश्म बभूव यत्पुरा
2034036c विलपित परिदेवनाकुलं; व्यसनगतं तदभूत्सुदुःखितम्
2035001a अथ रामश्च सीता च लक्ष्मणश्च कृताञ्जलिः
2035001c उपसंगृह्य राजानं चक्रुर्दीनाः प्रदक्षिणम्
2035002a तं चापि समनुज्ञाप्य धर्मज्ञः सीतया सह
2035002c राघवः शोकसंमूढो जननीमभ्यवादयत्
2035003a अन्वक्षं लक्ष्मणो भ्रातुः कौसल्यामभ्यवादयत्
2035003c अथ मातुः सुमित्राया जग्राह चरणौ पुनः
2035004a तं वन्दमानं रुदती माता सौमित्रिमब्रवीत्
2035004c हितकामा महाबाहुं मूर्ध्न्युपाघ्राय लक्ष्मणम्
2035005a सृष्टस्त्वं वनवासाय स्वनुरक्तः सुहृज्जने
2035005c रामे प्रमादं मा कार्षीः पुत्र भ्रातरि गच्छति
2035006a व्यसनी वा समृद्धो वा गतिरेष तवानघ
2035006c एष लोके सतां धर्मो यज्ज्येष्ठवशगो भवेत्
2035007a इदं हि वृत्तमुचितं कुलस्यास्य सनातनम्
2035007c दानं दीक्षा च यज्ञेषु तनुत्यागो मृधेषु च
2035008a रामं दशरथं विद्धि मां विद्धि जनकात्मजाम्
2035008c अयोध्यामटवीं विद्धि गच्छ तात यथासुखम्
2035009a ततः सुमन्त्रः काकुत्स्थं प्राञ्जलिर्वाक्यमब्रवीत्
2035009c विनीतो विनयज्ञश्च मातलिर्वासवं यथा
2035010a रथमारोह भद्रं ते राजपुत्र महायशः
2035010c क्षिप्रं त्वां प्रापयिष्यामि यत्र मां राम वक्ष्यसि
2035011a चतुर्दश हि वर्षाणि वस्तव्यानि वने त्वया
2035011c तान्युपक्रमितव्यानि यानि देव्यासि चोदितः
2035012a तं रथं सूर्यसंकाशं सीता हृष्टेन चेतसा
2035012c आरुरोह वरारोहा कृत्वालंकारमात्मनः
2035013a तथैवायुधजातानि भ्रातृभ्यां कवचानि च
2035013c रथोपस्थे प्रतिन्यस्य सचर्मकठिनं च तत्
2035014a सीतातृतीयानारूढान्दृष्ट्वा धृष्टमचोदयत्
2035014c सुमन्त्रः संमतानश्वान्वायुवेगसमाञ्जवे
2035015a प्रयाते तु महारण्यं चिररात्राय राघवे
2035015c बभूव नगरे मूर्च्छा बलमूर्च्छा जनस्य च
2035016a तत्समाकुलसंभ्रान्तं मत्तसंकुपित द्विपम्
2035016c हयशिञ्जितनिर्घोषं पुरमासीन्महास्वनम्
2035017a ततः सबालवृद्धा सा पुरी परमपीडिता
2035017c राममेवाभिदुद्राव घर्मार्तः सलिलं यथा
2035018a पार्श्वतः पृष्ठतश्चापि लम्बमानास्तदुन्मुखाः
2035018c बाष्पपूर्णमुखाः सर्वे तमूचुर्भृशदुःखिताः
2035019a संयच्छ वाजिनां रश्मीन्सूत याहि शनैः शनैः
2035019c मुखं द्रक्ष्यामि रामस्य दुर्दर्शं नो भविष्यति
2035020a आयसं हृदयं नूनं राममातुरसंशयम्
2035020c यद्देवगर्भप्रतिमे वनं याति न भिद्यते
2035021a कृतकृत्या हि वैदेही छायेवानुगता पतिम्
2035021c न जहाति रता धर्मे मेरुमर्कप्रभा यथा
2035022a अहो लक्ष्मण सिद्धार्थः सततां प्रियवादिनम्
2035022c भ्रातरं देवसंकाशं यस्त्वं परिचरिष्यसि
2035023a महत्येषा हि ते सिद्धिरेष चाभ्युदयो महान्
2035023c एष स्वर्गस्य मार्गश्च यदेनमनुगच्छसि
2035023e एवं वदन्तस्ते सोढुं न शेकुर्बाष्पमागतम्
2035024a अथ राजा वृतः स्त्रीभिर्दीनाभिर्दीनचेतनः
2035024c निर्जगाम प्रियं पुत्रं द्रक्ष्यामीति ब्रुवन्गृहात्
2035025a शुश्रुवे चाग्रतः स्त्रीणां रुदन्तीनां महास्वनः
2035025c यथा नादः करेणूनां बद्धे महति कुञ्जरे
2035026a पिता च राजा काकुत्स्थः श्रीमान्सन्नस्तदा बभौ
2035026c परिपूर्णः शशी काले ग्रहेणोपप्लुतो यथा
2035027a ततो हलहलाशब्दो जज्ञे रामस्य पृष्ठतः
2035027c नराणां प्रेक्ष्य राजानं सीदन्तं भृशदुःखितम्
2035028a हा रामेति जनाः केचिद्राममातेति चापरे
2035028c अन्तःपुरं समृद्धं च क्रोशन्तं पर्यदेवयन्
2035029a अन्वीक्षमाणो रामस्तु विषण्णं भ्रान्तचेतसम्
2035029c राजानं मातरं चैव ददर्शानुगतौ पथि
2035029e धर्मपाशेन संक्षिप्तः प्रकाशं नाभ्युदैक्षत
2035030a पदातिनौ च यानार्हावदुःखार्हौ सुखोचितौ
2035030c दृष्ट्वा संचोदयामास शीघ्रं याहीति सारथिम्
2035031a न हि तत्पुरुषव्याघ्रो दुःखदं दर्शनं पितुः
2035031c मातुश्च सहितुं शक्तस्तोत्रार्दित इव द्विपः
2035032a तथा रुदन्तीं कौसल्यां रथं तमनुधावतीम्
2035032c क्रोशन्तीं राम रामेति हा सीते लक्ष्मणेति च
2035032e असकृत्प्रैक्षत तदा नृत्यन्तीमिव मातरम्
2035033a तिष्ठेति राजा चुक्रोष याहि याहीति राघवः
2035033c सुमन्त्रस्य बभूवात्मा चक्रयोरिव चान्तरा
2035034a नाश्रौषमिति राजानमुपालब्धोऽपि वक्ष्यसि
2035034c चिरं दुःखस्य पापिष्ठमिति रामस्तमब्रवीत्
2035035a रामस्य स वचः कुर्वन्ननुज्ञाप्य च तं जनम्
2035035c व्रजतोऽपि हयाञ्शीघ्रं चोदयामास सारथिः
2035036a न्यवर्तत जनो राज्ञो रामं कृत्वा प्रदक्षिणम्
2035036c मनसाप्यश्रुवेगैश्च न न्यवर्तत मानुषम्
2035037a यमिच्छेत्पुनरायान्तं नैनं दूरमनुव्रजेत्
2035037c इत्यमात्या महाराजमूचुर्दशरथं वचः
2035038a तेषां वचः सर्वगुणोपपन्नं; प्रस्विन्नगात्रः प्रविषण्णरूपः
2035038c निशम्य राजा कृपणः सभार्यो; व्यवस्थितस्तं सुतमीक्षमाणः
2036001a तस्मिंस्तु पुरुषव्याघ्रे निष्क्रामति कृताञ्जलौ
2036001c आर्तशब्दो हि संजज्ञे स्त्रीणामन्तःपुरे महान्
2036002a अनाथस्य जनस्यास्य दुर्बलस्य तपस्विनः
2036002c यो गतिं शरणं चासीत्स नाथः क्व नु गच्छति
2036003a न क्रुध्यत्यभिशस्तोऽपि क्रोधनीयानि वर्जयन्
2036003c क्रुद्धान्प्रसादयन्सर्वान्समदुःखः क्व गच्छति
2036004a कौसल्यायां महातेजा यथा मातरि वर्तते
2036004c तथा यो वर्ततेऽस्मासु महात्मा क्व नु गच्छति
2036005a कैकेय्या क्लिश्यमानेन राज्ञा संचोदितो वनम्
2036005c परित्राता जनस्यास्य जगतः क्व नु गच्छति
2036006a अहो निश्चेतनो राजा जीवलोकस्य संप्रियम्
2036006c धर्म्यं सत्यव्रतं रामं वनवासो प्रवत्स्यति
2036007a इति सर्वा महिष्यस्ता विवत्सा इव धेनवः
2036007c रुरुदुश्चैव दुःखार्ताः सस्वरं च विचुक्रुशुः
2036008a स तमन्तःपुरे घोरमार्तशब्दं महीपतिः
2036008c पुत्रशोकाभिसंतप्तः श्रुत्वा चासीत्सुदुःखितः
2036009a नाग्निहोत्राण्यहूयन्त सूर्यश्चान्तरधीयत
2036009c व्यसृजन्कवलान्नागा गावो वत्सान्न पाययन्
2036010a त्रिशङ्कुर्लोहिताङ्गश्च बृहस्पतिबुधावपि
2036010c दारुणाः सोममभ्येत्य ग्रहाः सर्वे व्यवस्थिताः
2036011a नक्षत्राणि गतार्चींषि ग्रहाश्च गततेजसः
2036011c विशाखाश्च सधूमाश्च नभसि प्रचकाशिरे
2036012a अकस्मान्नागरः सर्वो जनो दैन्यमुपागमत्
2036012c आहारे वा विहारे वा न कश्चिदकरोन्मनः
2036013a बाष्पपर्याकुलमुखो राजमार्गगतो जनः
2036013c न हृष्टो लक्ष्यते कश्चित्सर्वः शोकपरायणः
2036014a न वाति पवनः शीतो न शशी सौम्यदर्शनः
2036014c न सूर्यस्तपते लोकं सर्वं पर्याकुलं जगत्
2036015a अनर्थिनः सुताः स्त्रीणां भर्तारो भ्रातरस्तथा
2036015c सर्वे सर्वं परित्यज्य राममेवान्वचिन्तयन्
2036016a ये तु रामस्य सुहृदः सर्वे ते मूढचेतसः
2036016c शोकभारेण चाक्रान्ताः शयनं न जुहुस्तदा
2036017a ततस्त्वयोध्या रहिता महात्मना; पुरंदरेणेव मही सपर्वता
2036017c चचाल घोरं भयभारपीडिता; सनागयोधाश्वगणा ननाद च
2037001a यावत्तु निर्यतस्तस्य रजोरूपमदृश्यत
2037001c नैवेक्ष्वाकुवरस्तावत्संजहारात्मचक्षुषी
2037002a यावद्राजा प्रियं पुत्रं पश्यत्यत्यन्तधार्मिकम्
2037002c तावद्व्यवर्धतेवास्य धरण्यां पुत्रदर्शने
2037003a न पश्यति रजोऽप्यस्य यदा रामस्य भूमिपः
2037003c तदार्तश्च विषण्णश्च पपात धरणीतले
2037004a तस्य दक्षिणमन्वगात्कौसल्या बाहुमङ्गना
2037004c वामं चास्यान्वगात्पार्श्वं कैकेयी भरतप्रिया
2037005a तां नयेन च संपन्नो धर्मेण निवयेन च
2037005c उवाच राजा कैकेयीं समीक्ष्य व्यथितेन्द्रियः
2037006a कैकेयि मा ममाङ्गानि स्प्राक्षीस्त्वं दुष्टचारिणी
2037006c न हि त्वां द्रष्टुमिच्छामि न भार्या न च बान्धवी
2037007a ये च त्वामुपजीवन्ति नाहं तेषां न ते मम
2037007c केवलार्थपरां हि त्वां त्यक्तधर्मां त्यजाम्यहम्
2037008a अगृह्णां यच्च ते पाणिमग्निं पर्यणयं च यत्
2037008c अनुजानामि तत्सर्वमस्मिँल्लोके परत्र च
2037009a भरतश्चेत्प्रतीतः स्याद्राज्यं प्राप्येदमव्ययम्
2037009c यन्मे स दद्यात्पित्रर्थं मा मा तद्दत्तमागमत्
2037010a अथ रेणुसमुध्वस्तं तमुत्थाप्य नराधिपम्
2037010c न्यवर्तत तदा देवी कौसल्या शोककर्शिता
2037011a हत्वेव ब्राह्मणं कामात्स्पृष्ट्वाग्निमिव पाणिना
2037011c अन्वतप्यत धर्मात्मा पुत्रं संचिन्त्य तापसम्
2037012a निवृत्यैव निवृत्यैव सीदतो रथवर्त्मसु
2037012c राज्ञो नातिबभौ रूपं ग्रस्तस्यांशुमतो यथा
2037013a विललाप च दुःखार्तः प्रियं पुत्रमनुस्मरन्
2037013c नगरान्तमनुप्राप्तं बुद्ध्वा पुत्रमथाब्रवीत्
2037014a वाहनानां च मुख्यानां वहतां तं ममात्मजम्
2037014c पदानि पथि दृश्यन्ते स महात्मा न दृश्यते
2037015a स नूनं क्वचिदेवाद्य वृक्षमूलमुपाश्रितः
2037015c काष्ठं वा यदि वाश्मानमुपधाय शयिष्यते
2037016a उत्थास्यति च मेदिन्याः कृपणः पांशुगुण्ठितः
2037016c विनिःश्वसन्प्रस्रवणात्करेणूनामिवर्षभः
2037017a द्रक्ष्यन्ति नूनं पुरुषा दीर्घबाहुं वनेचराः
2037017c राममुत्थाय गच्छन्तं लोकनाथमनाथवत्
2037018a सकामा भव कैकेयि विधवा राज्यमावस
2037018c न हि तं पुरुषव्याघ्रं विना जीवितुमुत्सहे
2037019a इत्येवं विलपन्राजा जनौघेनाभिसंवृतः
2037019c अपस्नात इवारिष्टं प्रविवेश पुरोत्तमम्
2037020a शून्यचत्वरवेश्मान्तां संवृतापणदेवताम्
2037020c क्लान्तदुर्बलदुःखार्तां नात्याकीर्णमहापथाम्
2037021a तामवेक्ष्य पुरीं सर्वां राममेवानुचिन्तयन्
2037021c विलपन्प्राविशद्राजा गृहं सूर्य इवाम्बुदम्
2037022a महाह्रदमिवाक्षोभ्यं सुपर्णेन हृतोरगम्
2037022c रामेण रहितं वेश्म वैदेह्या लक्ष्मणेन च
2037023a कौसल्याया गृहं शीघ्रं राम मातुर्नयन्तु माम्
2037023c इति ब्रुवन्तं राजानमनयन्द्वारदर्शितः
2037024a ततस्तत्र प्रविष्टस्य कौसल्याया निवेशनम्
2037024c अधिरुह्यापि शयनं बभूव लुलितं मनः
2037025a तच्च दृष्ट्वा महाराजो भुजमुद्यम्य वीर्यवान्
2037025c उच्चैः स्वरेण चुक्रोश हा राघव जहासि माम्
2037026a सुखिता बत तं कालं जीविष्यन्ति नरोत्तमाः
2037026c परिष्वजन्तो ये रामं द्रक्ष्यन्ति पुनरागतम्
2037027a न त्वां पश्यामि कौसल्ये साधु मां पाणिना स्पृश
2037027c रामं मेऽनुगता दृष्टिरद्यापि न निवर्तते
2037028a तं राममेवानुविचिन्तयन्तं; समीक्ष्य देवी शयने नरेन्द्रम्
2037028c उपोपविश्याधिकमार्तरूपा; विनिःश्वसन्ती विललाप कृच्छ्रम्
2038001a ततः समीक्ष्य शयने सन्नं शोकेन पार्थिवम्
2038001c कौसल्या पुत्रशोकार्ता तमुवाच महीपतिम्
2038002a राघवो नरशार्दूल विषमुप्त्वा द्विजिह्ववत्
2038002c विचरिष्यति कैकेयी निर्मुक्तेव हि पन्नगी
2038003a विवास्य रामं सुभगा लब्धकामा समाहिता
2038003c त्रासयिष्यति मां भूयो दुष्टाहिरिव वेश्मनि
2038004a अथ स्म नगरे रामश्चरन्भैक्षं गृहे वसेत्
2038004c कामकारो वरं दातुमपि दासं ममात्मजम्
2038005a पातयित्वा तु कैकेय्या रामं स्थानाद्यथेष्टतः
2038005c प्रदिष्टो रक्षसां भागः पर्वणीवाहिताग्निना
2038006a गजराजगतिर्वीरो महाबाहुर्धनुर्धरः
2038006c वनमाविशते नूनं सभार्यः सहलक्ष्मणः
2038007a वने त्वदृष्टदुःखानां कैकेय्यानुमते त्वया
2038007c त्यक्तानां वनवासाय का न्ववस्था भविष्यति
2038008a ते रत्नहीनास्तरुणाः फलकाले विवासिताः
2038008c कथं वत्स्यन्ति कृपणाः फलमूलैः कृताशनाः
2038009a अपीदानीं स कालः स्यान्मम शोकक्षयः शिवः
2038009c सभार्यं यत्सह भ्रात्रा पश्येयमिह राघवम्
2038010a श्रुत्वैवोपस्थितौ वीरौ कदायोध्या भविष्यति
2038010c यशस्विनी हृष्टजना सूच्छ्रितध्वजमालिनी
2038011a कदा प्रेक्ष्य नरव्याघ्रावरण्यात्पुनरागतौ
2038011c नन्दिष्यति पुरी हृष्टा समुद्र इव पर्वणि
2038012a कदायोध्यां महाबाहुः पुरीं वीरः प्रवेक्ष्यति
2038012c पुरस्कृत्य रथे सीतां वृषभो गोवधूमिव
2038013a कदा प्राणिसहस्राणि राजमार्गे ममात्मजौ
2038013c लाजैरवकरिष्यन्ति प्रविशन्तावरिंदमौ
2038014a कदा सुमनसः कन्या द्विजातीनां फलानि च
2038014c प्रदिशन्त्यः पुरीं हृष्टाः करिष्यन्ति प्रदक्षिणम्
2038015a कदा परिणतो बुद्ध्या वयसा चामरप्रभः
2038015c अभ्युपैष्यति धर्मज्ञस्त्रिवर्ष इव मां ललन्
2038016a निःसंशयं मया मन्ये पुरा वीर कदर्यया
2038016c पातु कामेषु वत्सेषु मातॄणां शातिताः स्तनाः
2038017a साहं गौरिव सिंहेन विवत्सा वत्सला कृता
2038017c कैकेय्या पुरुषव्याघ्र बालवत्सेव गौर्बलात्
2038018a न हि तावद्गुणैर्जुष्टं सर्वशास्त्रविशारदम्
2038018c एकपुत्रा विना पुत्रमहं जीवितुमुत्सहे
2038019a न हि मे जीविते किंचित्सामर्थमिह कल्प्यते
2038019c अपश्यन्त्याः प्रियं पुत्रं महाबाहुं महाबलम्
2038020a अयं हि मां दीपयते समुत्थित;स्तनूजशोकप्रभवो हुताशनः
2038020c महीमिमां रश्मिभिरुत्तमप्रभो; यथा निदाघे भगवान्दिवाकरः
2039001a विलपन्तीं तथा तां तु कौसल्यां प्रमदोत्तमाम्
2039001c इदं धर्मे स्थिता धर्म्यं सुमित्रा वाक्यमब्रवीत्
2039002a तवार्ये सद्गुणैर्युक्तः पुत्रः स पुरुषोत्तमः
2039002c किं ते विलपितेनैवं कृपणं रुदितेन वा
2039003a यस्तवार्ये गतः पुत्रस्त्यक्त्वा राज्यं महाबलः
2039003c साधु कुर्वन्महात्मानं पितरं सत्यवादिनाम्
2039004a शिष्टैराचरिते सम्यक्शश्वत्प्रेत्य फलोदये
2039004c रामो धर्मे स्थितः श्रेष्ठो न स शोच्यः कदाचन
2039005a वर्तते चोत्तमां वृत्तिं लक्ष्मणोऽस्मिन्सदानघः
2039005c दयावान्सर्वभूतेषु लाभस्तस्य महात्मनः
2039006a अरण्यवासे यद्दुःखं जानती वै सुखोचिता
2039006c अनुगच्छति वैदेही धर्मात्मानं तवात्मजम्
2039007a कीर्तिभूतां पताकां यो लोके भ्रामयति प्रभुः
2039007c दमसत्यव्रतपरः किं न प्राप्तस्तवात्मजः
2039008a व्यक्तं रामस्य विज्ञाय शौचं माहात्म्यमुत्तमम्
2039008c न गात्रमंशुभिः सूर्यः संतापयितुमर्हति
2039009a शिवः सर्वेषु कालेषु काननेभ्यो विनिःसृतः
2039009c राघवं युक्तशीतोष्णः सेविष्यति सुखोऽनिलः
2039010a शयानमनघं रात्रौ पितेवाभिपरिष्वजन्
2039010c रश्मिभिः संस्पृशञ्शीतैश्चन्द्रमा ह्लादयिष्यति
2039011a ददौ चास्त्राणि दिव्यानि यस्मै ब्रह्मा महौजसे
2039011c दानवेन्द्रं हतं दृष्ट्वा तिमिध्वजसुतं रणे
2039012a पृथिव्या सह वैदेह्या श्रिया च पुरुषर्षभः
2039012c क्षिप्रं तिसृभिरेताभिः सह रामोऽभिषेक्ष्यते
2039013a दुःखजं विसृजन्त्यस्रं निष्क्रामन्तमुदीक्ष्य यम्
2039013c समुत्स्रक्ष्यसि नेत्राभ्यां क्षिप्रमानन्दजं पयः
2039014a अभिवादयमानं तं दृष्ट्वा ससुहृदं सुतम्
2039014c मुदाश्रु मोक्ष्यसे क्षिप्रं मेघलेकेव वार्षिकी
2039015a पुत्रस्ते वरदः क्षिप्रमयोध्यां पुनरागतः
2039015c कराभ्यां मृदुपीनाभ्यां चरणौ पीडयिष्यति
2039016a निशम्य तल्लक्ष्मणमातृवाक्यं; रामस्य मातुर्नरदेवपत्न्याः
2039016c सद्यः शरीरे विननाश शोकः; शरद्गतो मेघ इवाल्पतोयः
2040001a अनुरक्ता महात्मानं रामं सत्यपरक्रमम्
2040001c अनुजग्मुः प्रयान्तं तं वनवासाय मानवाः
2040002a निवर्तितेऽपि च बलात्सुहृद्वर्गे च राजिनि
2040002c नैव ते संन्यवर्तन्त रामस्यानुगता रथम्
2040003a अयोध्यानिलयानां हि पुरुषाणां महायशाः
2040003c बभूव गुणसंपन्नः पूर्णचन्द्र इव प्रियः
2040004a स याच्यमानः काकुत्स्थः स्वाभिः प्रकृतिभिस्तदा
2040004c कुर्वाणः पितरं सत्यं वनमेवान्वपद्यत
2040005a अवेक्षमाणः सस्नेहं चक्षुषा प्रपिबन्निव
2040005c उवाच रामः स्नेहेन ताः प्रजाः स्वाः प्रजा इव
2040006a या प्रीतिर्बहुमानश्च मय्ययोध्यानिवासिनाम्
2040006c मत्प्रियार्थं विशेषेण भरते सा निवेश्यताम्
2040007a स हि कल्याण चारित्रः कैकेय्यानन्दवर्धनः
2040007c करिष्यति यथावद्वः प्रियाणि च हितानि च
2040008a ज्ञानवृद्धो वयोबालो मृदुर्वीर्यगुणान्वितः
2040008c अनुरूपः स वो भर्ता भविष्यति भयापहः
2040009a स हि राजगुणैर्युक्तो युवराजः समीक्षितः
2040009c अपि चापि मया शिष्टैः कार्यं वो भर्तृशासनम्
2040010a न च तप्येद्यथा चासौ वनवासं गते मयि
2040010c महाराजस्तथा कार्यो मम प्रियचिकीर्षया
2040011a यथा यथा दाशरथिर्धर्ममेवास्थितोऽभवत्
2040011c तथा तथा प्रकृतयो रामं पतिमकामयन्
2040012a बाष्पेण पिहितं दीनं रामः सौमित्रिणा सह
2040012c चकर्षेव गुणैर्बद्ध्वा जनं पुनरिवासनम्
2040013a ते द्विजास्त्रिविधं वृद्धा ज्ञानेन वयसौजसा
2040013c वयःप्रकम्पशिरसो दूरादूचुरिदं वचः
2040014a वहन्तो जवना रामं भो भो जात्यास्तुरंगमाः
2040014c निवर्तध्वं न गन्तव्यं हिता भवत भर्तरि
2040014e उपवाह्यस्तु वो भर्ता नापवाह्यः पुराद्वनम्
2040015a एवमार्तप्रलापांस्तान्वृद्धान्प्रलपतो द्विजान्
2040015c अवेक्ष्य सहसा रामो रथादवततार ह
2040016a पद्भ्यामेव जगामाथ ससीतः सहलक्ष्मणः
2040016c संनिकृष्टपदन्यासो रामो वनपरायणः
2040017a द्विजातींस्तु पदातींस्तान्रामश्चारित्रवत्सलः
2040017c न शशाक घृणाचक्षुः परिमोक्तुं रथेन सः
2040018a गच्छन्तमेव तं दृष्ट्वा रामं संभ्रान्तमानसाः
2040018c ऊचुः परमसंतप्ता रामं वाक्यमिदं द्विजाः
2040019a ब्राह्मण्यं कृत्स्नमेतत्त्वां ब्रह्मण्यमनुगच्छति
2040019c द्विजस्कन्धाधिरूढास्त्वामग्नयोऽप्यनुयान्त्यमी
2040020a वाजपेयसमुत्थानि छत्राण्येतानि पश्य नः
2040020c पृष्ठतोऽनुप्रयातानि हंसानिव जलात्यये
2040021a अनवाप्तातपत्रस्य रश्मिसंतापितस्य ते
2040021c एभिश्छायां करिष्यामः स्वैश्छत्रैर्वाजपेयिकैः
2040022a या हि नः सततं बुद्धिर्वेदमन्त्रानुसारिणी
2040022c त्वत्कृते सा कृता वत्स वनवासानुसारिणी
2040023a हृदयेष्ववतिष्ठन्ते वेदा ये नः परं धनम्
2040023c वत्स्यन्त्यपि गृहेष्वेव दाराश्चारित्ररक्षिताः
2040024a न पुनर्निश्चयः कार्यस्त्वद्गतौ सुकृता मतिः
2040024c त्वयि धर्मव्यपेक्षे तु किं स्याद्धर्ममवेक्षितुम्
2040025a याचितो नो निवर्तस्व हंसशुक्लशिरोरुहैः
2040025c शिरोभिर्निभृताचार महीपतनपांशुलैः
2040026a बहूनां वितता यज्ञा द्विजानां य इहागताः
2040026c तेषां समाप्तिरायत्ता तव वत्स निवर्तने
2040027a भक्तिमन्ति हि भूतानि जंगमाजंगमानि च
2040027c याचमानेषु तेषु त्वं भक्तिं भक्तेषु दर्शय
2040028a अनुगंतुमशक्तास्त्वां मूलैरुद्धृतवेगिभिः
2040028c उन्नता वायुवेगेन विक्रोशन्तीव पादपाः
2040029a निश्चेष्टाहारसंचारा वृक्षैकस्थानविष्ठिताः
2040029c पक्षिणोऽपि प्रयाचन्ते सर्वभूतानुकम्पिनम्
2040030a एवं विक्रोशतां तेषां द्विजातीनां निवर्तने
2040030c ददृशे तमसा तत्र वारयन्तीव राघवम्
2041001a ततस्तु तमसा तीरं रम्यमाश्रित्य राघवः
2041001c सीतामुद्वीक्ष्य सौमित्रिमिदं वचनमब्रवीत्
2041002a इयमद्य निशा पूर्वा सौमित्रे प्रस्थिता वनम्
2041002c वनवासस्य भद्रं ते स नोत्कण्ठितुमर्हसि
2041003a पश्य शून्यान्यरण्यानि रुदन्तीव समन्ततः
2041003c यथानिलयमायद्भिर्निलीनानि मृगद्विजैः
2041004a अद्यायोध्या तु नगरी राजधानी पितुर्मम
2041004c सस्त्रीपुंसा गतानस्माञ्शोचिष्यति न संशयः
2041005a भरतः खलु धर्मात्मा पितरं मातरं च मे
2041005c धर्मार्थकामसहितैर्वाक्यैराश्वासयिष्यति
2041006a भरतस्यानृशंसत्वं संचिन्त्याहं पुनः पुनः
2041006c नानुशोचामि पितरं मातरं चापि लक्ष्मण
2041007a त्वया कार्यं नरव्याघ्र मामनुव्रजता कृतम्
2041007c अन्वेष्टव्या हि वैदेह्या रक्षणार्थे सहायता
2041008a अद्भिरेव तु सौमित्रे वत्स्याम्यद्य निशामिमाम्
2041008c एतद्धि रोचते मह्यं वन्येऽपि विविधे सति
2041009a एवमुक्त्वा तु सौमित्रं सुमन्त्रमपि राघवः
2041009c अप्रमत्तस्त्वमश्वेषु भव सौम्येत्युवाच ह
2041010a सोऽश्वान्सुमन्त्रः संयम्य सूर्येऽस्तं समुपागते
2041010c प्रभूतयवसान्कृत्वा बभूव प्रत्यनन्तरः
2041011a उपास्यतु शिवां संध्यां दृष्ट्वा रात्रिमुपस्थिताम्
2041011c रामस्य शयनं चक्रे सूतः सौमित्रिणा सह
2041012a तां शय्यां तमसातीरे वीक्ष्य वृक्षदलैः कृताम्
2041012c रामः सौमित्रिणां सार्धं सभार्यः संविवेश ह
2041013a सभार्यं संप्रसुप्तं तं भ्रातरं वीक्ष्य लक्ष्मणः
2041013c कथयामास सूताय रामस्य विविधान्गुणान्
2041014a जाग्रतो ह्येव तां रात्रिं सौमित्रेरुदितो रविः
2041014c सूतस्य तमसातीरे रामस्य ब्रुवतो गुणान्
2041015a गोकुलाकुलतीरायास्तमसाया विदूरतः
2041015c अवसत्तत्र तां रात्रिं रामः प्रकृतिभिः सह
2041016a उत्थाय तु महातेजाः प्रकृतीस्ता निशाम्य च
2041016c अब्रवीद्भ्रातरं रामो लक्ष्मणं पुण्यलक्षणम्
2041017a अस्मद्व्यपेक्षान्सौमित्रे निरपेक्षान्गृहेष्वपि
2041017c वृक्षमूलेषु संसुप्तान्पश्य लक्ष्मण साम्प्रतम्
2041018a यथैते नियमं पौराः कुर्वन्त्यस्मन्निवर्तने
2041018c अपि प्राणानसिष्यन्ति न तु त्यक्ष्यन्ति निश्चयम्
2041019a यावदेव तु संसुप्तास्तावदेव वयं लघु
2041019c रथमारुह्य गच्छामः पन्थानमकुतोभयम्
2041020a अतो भूयोऽपि नेदानीमिक्ष्वाकुपुरवासिनः
2041020c स्वपेयुरनुरक्ता मां वृक्षमूलानि संश्रिताः
2041021a पौरा ह्यात्मकृताद्दुःखाद्विप्रमोच्या नृपात्मजैः
2041021c न तु खल्वात्मना योज्या दुःखेन पुरवासिनः
2041022a अब्रवील्लक्ष्मणो रामं साक्षाद्धर्ममिव स्थितम्
2041022c रोचते मे महाप्राज्ञ क्षिप्रमारुह्यतामिति
2041023a सूतस्ततः संत्वरितः स्यन्दनं तैर्हयोत्तमैः
2041023c योजयित्वाथ रामाय प्राञ्जलिः प्रत्यवेदयत्
2041024a मोहनार्थं तु पौराणां सूतं रामोऽब्रवीद्वचः
2041024c उदङ्मुखः प्रयाहि त्वं रथमास्थाय सारथे
2041025a मुहूर्तं त्वरितं गत्वा निर्गतय रथं पुनः
2041025c यथा न विद्युः पौरा मां तथा कुरु समाहितः
2041026a रामस्य वचनं श्रुत्वा तथा चक्रे स सारथिः
2041026c प्रत्यागम्य च रामस्य स्यन्दनं प्रत्यवेदयत्
2041027a तं स्यन्दनमधिष्ठाय राघवः सपरिच्छदः
2041027c शीघ्रगामाकुलावर्तां तमसामतरन्नदीम्
2041028a स संतीर्य महाबाहुः श्रीमाञ्शिवमकण्टकम्
2041028c प्रापद्यत महामार्गमभयं भयदर्शिनाम्
2041029a प्रभातायां तु शर्वर्यां पौरास्ते राघवो विना
2041029c शोकोपहतनिश्चेष्टा बभूवुर्हतचेतसः
2041030a शोकजाश्रुपरिद्यूना वीक्षमाणास्ततस्ततः
2041030c आलोकमपि रामस्य न पश्यन्ति स्म दुःखिताः
2041031a ततो मार्गानुसारेण गत्वा किंचित्क्षणं पुनः
2041031c मार्गनाशाद्विषादेन महता समभिप्लुतः
2041032a रथस्य मार्गनाशेन न्यवर्तन्त मनस्विनः
2041032c किमिदं किं करिष्यामो दैवेनोपहता इति
2041033a ततो यथागतेनैव मार्गेण क्लान्तचेतसः
2041033c अयोध्यामगमन्सर्वे पुरीं व्यथितसज्जनाम्
2042001a अनुगम्य निवृत्तानां रामं नगरवासिनाम्
2042001c उद्गतानीव सत्त्वानि बभूवुरमनस्विनाम्
2042002a स्वं स्वं निलयमागम्य पुत्रदारैः समावृताः
2042002c अश्रूणि मुमुचुः सर्वे बाष्पेण पिहिताननाः
2042003a न चाहृष्यन्न चामोदन्वणिजो न प्रसारयन्
2042003c न चाशोभन्त पण्यानि नापचन्गृहमेधिनः
2042004a नष्टं दृष्ट्वा नाभ्यनन्दन्विपुलं वा धनागमम्
2042004c पुत्रं प्रथमजं लब्ध्वा जननी नाभ्यनन्दत
2042005a गृहे गृहे रुदन्त्यश्च भर्तारं गृहमागतम्
2042005c व्यगर्हयन्तो दुःखार्ता वाग्भिस्तोत्रैरिव द्विपान्
2042006a किं नु तेषां गृहैः कार्यं किं दारैः किं धनेन वा
2042006c पुत्रैर्वा किं सुखैर्वापि ये न पश्यन्ति राघवम्
2042007a एकः सत्पुरुषो लोके लक्ष्मणः सह सीतया
2042007c योऽनुगच्छति काकुत्स्थं रामं परिचरन्वने
2042008a आपगाः कृतपुण्यास्ताः पद्मिन्यश्च सरांसि च
2042008c येषु स्नास्यति काकुत्स्थो विगाह्य सलिलं शुचि
2042009a शोभयिष्यन्ति काकुत्स्थमटव्यो रम्यकाननाः
2042009c आपगाश्च महानूपाः सानुमन्तश्च पर्वताः
2042010a काननं वापि शैलं वा यं रामोऽभिगमिष्यति
2042010c प्रियातिथिमिव प्राप्तं नैनं शक्ष्यन्त्यनर्चितुम्
2042011a विचित्रकुसुमापीडा बहुमञ्जरिधारिणः
2042011c अकाले चापि मुख्यानि पुष्पाणि च फलानि च
2042011e दर्शयिष्यन्त्यनुक्रोशाद्गिरयो राममागतम्
2042012a विदर्शयन्तो विविधान्भूयश्चित्रांश्च निर्झरान्
2042012c पादपाः पर्वताग्रेषु रमयिष्यन्ति राघवम्
2042013a यत्र रामो भयं नात्र नास्ति तत्र पराभवः
2042013c स हि शूरो महाबाहुः पुत्रो दशरथस्य च
2042014a पुरा भवति नो दूरादनुगच्छाम राघवम्
2042014c पादच्छाया सुखा भर्तुस्तादृशस्य महात्मनः
2042014e स हि नाथो जनस्यास्य स गतिः स परायणम्
2042015a वयं परिचरिष्यामः सीतां यूयं तु राघवम्
2042015c इति पौरस्त्रियो भर्तॄन्दुःखार्तास्तत्तदब्रुवन्
2042016a युष्माकं राघवोऽरण्ये योगक्षेमं विधास्यति
2042016c सीता नारीजनस्यास्य योगक्षेमं करिष्यति
2042017a को न्वनेनाप्रतीतेन सोत्कण्ठितजनेन च
2042017c संप्रीयेतामनोज्ञेन वासेन हृतचेतसा
2042018a कैकेय्या यदि चेद्राज्यं स्यादधर्म्यमनाथवत्
2042018c न हि नो जीवितेनार्थः कुतः पुत्रैः कुतो धनैः
2042019a यया पुत्रश्च भर्ता च त्यक्तावैश्वर्यकारणात्
2042019c कं सा परिहरेदन्यं कैकेयी कुलपांसनी
2042020a कैकेय्या न वयं राज्ये भृतका निवसेमहि
2042020c जीवन्त्या जातु जीवन्त्यः पुत्रैरपि शपामहे
2042021a या पुत्रं पार्थिवेन्द्रस्य प्रवासयति निर्घृणा
2042021c कस्तां प्राप्य सुखं जीवेदधर्म्यां दुष्टचारिणीम्
2042022a न हि प्रव्रजिते रामे जीविष्यति महीपतिः
2042022c मृते दशरथे व्यक्तं विलोपस्तदनन्तरम्
2042023a ते विषं पिबतालोड्य क्षीणपुण्याः सुदुर्गताः
2042023c राघवं वानुगच्छध्वमश्रुतिं वापि गच्छत
2042024a मिथ्या प्रव्राजितो रामः सभार्यः सहलक्ष्मणः
2042024c भरते संनिषृष्टाः स्मः सौनिके पशवो यथा
2042025a तास्तथा विलपन्त्यस्तु नगरे नागरस्त्रियः
2042025c चुक्रुशुर्भृशसंतप्ता मृत्योरिव भयागमे
2042026a तथा स्त्रियो रामनिमित्तमातुरा; यथा सुते भ्रातरि वा विवासिते
2042026c विलप्य दीना रुरुदुर्विचेतसः; सुतैर्हि तासामधिको हि सोऽभवत्
2043001a रामोऽपि रात्रिशेषेण तेनैव महदन्तरम्
2043001c जगाम पुरुषव्याघ्रः पितुराज्ञामनुस्मरन्
2043002a तथैव गच्छतस्तस्य व्यपायाद्रजनी शिवा
2043002c उपास्य स शिवां संध्यां विषयान्तं व्यगाहत
2043003a ग्रामान्विकृष्टसीमांस्तान्पुष्पितानि वनानि च
2043003c पश्यन्नतिययौ शीघ्रं शरैरिव हयोत्तमैः
2043004a शृण्वन्वाचो मनुष्याणां ग्रामसंवासवासिनाम्
2043004c राजानं धिग्दशरथं कामस्य वशमागतम्
2043005a हा नृशंसाद्य कैकेयी पापा पापानुबन्धिनी
2043005c तीक्ष्णा संभिन्नमर्यादा तीक्ष्णे कर्मणि वर्तते
2043006a या पुत्रमीदृशं राज्ञः प्रवासयति धार्मिकम्
2043006c वन वासे महाप्राज्ञं सानुक्रोशमतन्द्रितम्
2043007a एता वाचो मनुष्याणां ग्रामसंवासवासिनाम्
2043007c शृण्वन्नतिययौ वीरः कोसलान्कोसलेश्वरः
2043008a ततो वेदश्रुतिं नाम शिववारिवहां नदीम्
2043008c उत्तीर्याभिमुखः प्रायादगस्त्याध्युषितां दिशम्
2043009a गत्वा तु सुचिरं कालं ततः शीतजलां नदीम्
2043009c गोमतीं गोयुतानूपामतरत्सागरंगमाम्
2043010a गोमतीं चाप्यतिक्रम्य राघवः शीघ्रगैर्हयैः
2043010c मयूरहंसाभिरुतां ततार स्यन्दिकां नदीम्
2043011a स महीं मनुना राज्ञा दत्तामिक्ष्वाकवे पुरा
2043011c स्फीतां राष्ट्रावृतां रामो वैदेहीमन्वदर्शयत्
2043012a सूत इत्येव चाभाष्य सारथिं तमभीक्ष्णशः
2043012c हंसमत्तस्वरः श्रीमानुवाच पुरुषर्षभः
2043013a कदाहं पुनरागम्य सरय्वाः पुष्पिते वने
2043013c मृगयां पर्याटष्यामि मात्रा पित्रा च संगतः
2043014a नात्यर्थमभिकाङ्क्षामि मृगयां सरयूवने
2043014c रतिर्ह्येषातुला लोके राजर्षिगणसंमता
2043015a स तमध्वानमैक्ष्वाकः सूतं मधुरया गिरा
2043015c तं तमर्थमभिप्रेत्य ययौवाक्यमुदीरयन्
2044001a विशालान्कोसलान्रम्यान्यात्वा लक्ष्मणपूर्वजः
2044001c आससाद महाबाहुः शृङ्गवेरपुरं प्रति
2044002a तत्र त्रिपथगां दिव्यां शिवतोयामशैवलाम्
2044002c ददर्श राघवो गङ्गां पुण्यामृषिनिसेविताम्
2044003a हंससारससंघुष्टां चक्रवाकोपकूजिताम्
2044003c शिंशुमरैश्च नक्रैश्च भुजंगैश्च निषेविताम्
2044004a तामूर्मिकलिलावर्तामन्ववेक्ष्य महारथः
2044004c सुमन्त्रमब्रवीत्सूतमिहैवाद्य वसामहे
2044005a अविदूरादयं नद्या बहुपुष्पप्रवालवान्
2044005c सुमहानिङ्गुदीवृक्षो वसामोऽत्रैव सारथे
2044006a लक्षणश्च सुमन्त्रश्च बाढमित्येव राघवम्
2044006c उक्त्वा तमिङ्गुदीवृक्षं तदोपययतुर्हयैः
2044007a रामोऽभियाय तं रम्यं वृक्षमिक्ष्वाकुनन्दनः
2044007c रथादवातरत्तस्मात्सभार्यः सहलक्ष्मणः
2044008a सुमन्त्रोऽप्यवतीर्यैव मोचयित्वा हयोत्तमान्
2044008c वृक्षमूलगतं राममुपतस्थे कृताञ्जलिः
2044009a तत्र राजा गुहो नाम रामस्यात्मसमः सखा
2044009c निषादजात्यो बलवान्स्थपतिश्चेति विश्रुतः
2044010a स श्रुत्वा पुरुषव्याघ्रं रामं विषयमागतम्
2044010c वृद्धैः परिवृतोऽमात्यैर्ज्ञातिभिश्चाप्युपागतः
2044011a ततो निषादाधिपतिं दृष्ट्वा दूरादवस्थितम्
2044011c सह सौमित्रिणा रामः समागच्छद्गुहेन सः
2044012a तमार्तः संपरिष्वज्य गुहो राघवमब्रवीत्
2044012c यथायोध्या तथेदं ते राम किं करवाणि ते
2044013a ततो गुणवदन्नाद्यमुपादाय पृथग्विधम्
2044013c अर्घ्यं चोपानयत्क्षिप्रं वाक्यं चेदमुवाच ह
2044014a स्वागतं ते महाबाहो तवेयमखिला मही
2044014c वयं प्रेष्या भवान्भर्ता साधु राज्यं प्रशाधि नः
2044015a भक्ष्यं भोज्यं च पेयं च लेह्यं चेदमुपस्थितम्
2044015c शयनानि च मुख्यानि वाजिनां खादनं च ते
2044016a गुहमेव ब्रुवाणं तं राघवः प्रत्युवाच ह
2044016c अर्चिताश्चैव हृष्टाश्च भवता सर्वथा वयम्
2044017a पद्भ्यामभिगमाच्चैव स्नेहसंदर्शनेन च
2044017c भुजाभ्यां साधुवृत्ताभ्यां पीडयन्वाक्यमब्रवीत्
2044018a दिष्ट्या त्वां गुह पश्यामि अरोगं सह बान्धवैः
2044018c अपि ते कूशलं राष्ट्रे मित्रेषु च धनेषु च
2044019a यत्त्विदं भवता किंचित्प्रीत्या समुपकल्पितम्
2044019c सर्वं तदनुजानामि न हि वर्ते प्रतिग्रहे
2044020a कुशचीराजिनधरं फलमूलाशनं च माम्
2044020c विद्धि प्रणिहितं धर्मे तापसं वनगोचरम्
2044021a अश्वानां खादनेनाहमर्थी नान्येन केनचित्
2044021c एतावतात्रभवता भविष्यामि सुपूजितः
2044022a एते हि दयिता राज्ञः पितुर्दशरथस्य मे
2044022c एतैः सुविहितैरश्वैर्भविष्याम्यहमर्चितः
2044023a अश्वानां प्रतिपानं च खादनं चैव सोऽन्वशात्
2044023c गुहस्तत्रैव पुरुषांस्त्वरितं दीयतामिति
2044024a ततश्चीरोत्तरासङ्गः संध्यामन्वास्य पश्चिमाम्
2044024c जलमेवाददे भोज्यं लक्ष्मणेनाहृतं स्वयम्
2044025a तस्य भूमौ शयानस्य पादौ प्रक्षाल्य लक्ष्मणः
2044025c सभार्यस्य ततोऽभ्येत्य तस्थौ वृक्षमुपाश्रितः
2044026a गुहोऽपि सह सूतेन सौमित्रिमनुभाषयन्
2044026c अन्वजाग्रत्ततो राममप्रमत्तो धनुर्धरः
2044027a तथा शयानस्य ततोऽस्य धीमतो; यशस्विनो दाशरथेर्महात्मनः
2044027c अदृष्टदुःखस्य सुखोचितस्य सा; तदा व्यतीयाय चिरेण शर्वरी
2045001a तं जाग्रतमदम्भेन भ्रातुरर्थाय लक्ष्मणम्
2045001c गुहः संतापसंतप्तो राघवं वाक्यमब्रवीत्
2045002a इयं तात सुखा शय्या त्वदर्थमुपकल्पिता
2045002c प्रत्याश्वसिहि साध्वस्यां राजपुत्र यथासुखम्
2045003a उचितोऽयं जनः सर्वः क्लेशानां त्वं सुखोचितः
2045003c गुप्त्यर्थं जागरिष्यामः काकुत्स्थस्य वयं निशाम्
2045004a न हि रामात्प्रियतरो ममास्ति भुवि कश्चन
2045004c ब्रवीम्येतदहं सत्यं सत्येनैव च ते शपे
2045005a अस्य प्रसादादाशंसे लोकेऽस्मिन्सुमहद्यशः
2045005c धर्मावाप्तिं च विपुलामर्थावाप्तिं च केवलाम्
2045006a सोऽहं प्रियसखं रामं शयानं सह सीतया
2045006c रक्षिष्यामि धनुष्पाणिः सर्वतो ज्ञातिभिः सह
2045007a न हि मेऽविदितं किंचिद्वनेऽस्मिंश्चरतः सदा
2045007c चतुरङ्गं ह्यपि बलं सुमहत्प्रसहेमहि
2045008a लक्ष्मणस्तं तदोवाच रक्ष्यमाणास्त्वयानघ
2045008c नात्र भीता वयं सर्वे धर्ममेवानुपश्यता
2045009a कथं दाशरथौ भूमौ शयाने सह सीतया
2045009c शक्या निद्रा मया लब्धुं जीवितं वा सुखानि वा
2045010a यो न देवासुरैः सर्वैः शक्यः प्रसहितुं युधि
2045010c तं पश्य सुखसंविष्टं तृणेषु सह सीतया
2045011a यो मन्त्र तपसा लब्धो विविधैश्च परिश्रमैः
2045011c एको दशरथस्यैष पुत्रः सदृशलक्षणः
2045012a अस्मिन्प्रव्रजितो राजा न चिरं वर्तयिष्यति
2045012c विधवा मेदिनी नूनं क्षिप्रमेव भविष्यति
2045013a विनद्य सुमहानादं श्रमेणोपरताः स्त्रियः
2045013c निर्घोषोपरतं तात मन्ये राजनिवेशनम्
2045014a कौसल्या चैव राजा च तथैव जननी मम
2045014c नाशंसे यदि जीवन्ति सर्वे ते शर्वरीमिमाम्
2045015a जीवेदपि हि मे माता शत्रुघ्नस्यान्ववेक्षया
2045015c तद्दुःखं यत्तु कौसल्या वीरसूर्विनशिष्यति
2045016a अनुरक्तजनाकीर्णा सुखालोकप्रियावहा
2045016c राजव्यसनसंसृष्टा सा पुरी विनशिष्यति
2045017a अतिक्रान्तमतिक्रान्तमनवाप्य मनोरथम्
2045017c राज्ये राममनिक्षिप्य पिता मे विनशिष्यति
2045018a सिद्धार्थाः पितरं वृत्तं तस्मिन्काले ह्युपस्थिते
2045018c प्रेतकार्येषु सर्वेषु संस्करिष्यन्ति भूमिपम्
2045019a रम्यचत्वरसंस्थानां सुविभक्तमहापथाम्
2045019c हर्म्यप्रासादसंपन्नां गणिकावरशोभिताम्
2045020a रथाश्वगजसंबाधां तूर्यनादविनादिताम्
2045020c सर्वकल्याणसंपूर्णां हृष्टपुष्टजनाकुलाम्
2045021a आरामोद्यानसंपन्नां समाजोत्सवशालिनीम्
2045021c सुखिता विचरिष्यन्ति राजधानीं पितुर्मम
2045022a अपि सत्यप्रतिज्ञेन सार्धं कुशलिना वयम्
2045022c निवृत्ते वनवासेऽस्मिन्नयोध्यां प्रविशेमहि
2045023a परिदेवयमानस्य दुःखार्तस्य महात्मनः
2045023c तिष्ठतो राजपुत्रस्य शर्वरी सात्यवर्तत
2045024a तथा हि सत्यं ब्रुवति प्रजाहिते; नरेन्द्रपुत्रे गुरुसौहृदाद्गुहः
2045024c मुमोच बाष्पं व्यसनाभिपीडितो; ज्वरातुरो नाग इव व्यथातुरः
2046001a प्रभातायां तु शर्वर्यां पृथु वृक्षा महायशाः
2046001c उवाच रामः सौमित्रिं लक्ष्मणं शुभलक्षणम्
2046002a भास्करोदयकालोऽयं गता भगवती निशा
2046002c असौ सुकृष्णो विहगः कोकिलस्तात कूजति
2046003a बर्हिणानां च निर्घोषः श्रूयते नदतां वने
2046003c तराम जाह्नवीं सौम्य शीघ्रगां सागरंगमाम्
2046004a विज्ञाय रामस्य वचः सौमित्रिर्मित्रनन्दनः
2046004c गुहमामन्त्र्य सूतं च सोऽतिष्ठद्भ्रातुरग्रतः
2046005a ततः कलापान्संनह्य खड्गौ बद्ध्वा च धन्विनौ
2046005c जग्मतुर्येन तौ गङ्गां सीतया सह राघवौ
2046006a राममेव तु धर्मज्ञमुपगम्य विनीतवत्
2046006c किमहं करवाणीति सूतः प्राञ्जलिरब्रवीत्
2046007a निवर्तस्वेत्युवाचैनमेतावद्धि कृतं मम
2046007c यानं विहाय पद्भ्यां तु गमिष्यामो महावनम्
2046008a आत्मानं त्वभ्यनुज्ञातमवेक्ष्यार्तः स सारथिः
2046008c सुमन्त्रः पुरुषव्याघ्रमैक्ष्वाकमिदमब्रवीत्
2046009a नातिक्रान्तमिदं लोके पुरुषेणेह केनचित्
2046009c तव सभ्रातृभार्यस्य वासः प्राकृतवद्वने
2046010a न मन्ये ब्रह्मचर्येऽस्ति स्वधीते वा फलोदयः
2046010c मार्दवार्जवयोर्वापि त्वां चेद्व्यसनमागतम्
2046011a सह राघव वैदेह्या भ्रात्रा चैव वने वसन्
2046011c त्वं गतिं प्राप्स्यसे वीर त्रीँल्लोकांस्तु जयन्निव
2046012a वयं खलु हता राम ये तयाप्युपवञ्चिताः
2046012c कैकेय्या वशमेष्यामः पापाया दुःखभागिनः
2046013a इति ब्रुवन्नात्म समं सुमन्त्रः सारथिस्तदा
2046013c दृष्ट्वा दुर गतं रामं दुःखार्तो रुरुदे चिरम्
2046014a ततस्तु विगते बाष्पे सूतं स्पृष्टोदकं शुचिम्
2046014c रामस्तु मधुरं वाक्यं पुनः पुनरुवाच तम्
2046015a इक्ष्वाकूणां त्वया तुल्यं सुहृदं नोपलक्षये
2046015c यथा दशरथो राजा मां न शोचेत्तथा कुरु
2046016a शोकोपहत चेताश्च वृद्धश्च जगतीपतिः
2046016c काम भारावसन्नश्च तस्मादेतद्ब्रवीमि ते
2046017a यद्यदाज्ञापयेत्किंचित्स महात्मा महीपतिः
2046017c कैकेय्याः प्रियकामार्थं कार्यं तदविकाङ्क्षया
2046018a एतदर्थं हि राज्यानि प्रशासति नरेश्वराः
2046018c यदेषां सर्वकृत्येषु मनो न प्रतिहन्यते
2046019a तद्यथा स महाराजो नालीकमधिगच्छति
2046019c न च ताम्यति दुःखेन सुमन्त्र कुरु तत्तथा
2046020a अदृष्टदुःखं राजानं वृद्धमार्यं जितेन्द्रियम्
2046020c ब्रूयास्त्वमभिवाद्यैव मम हेतोरिदं वचः
2046021a नैवाहमनुशोचामि लक्ष्मणो न च मैथिली
2046021c अयोध्यायाश्च्युताश्चेति वने वत्स्यामहेति वा
2046022a चतुर्दशसु वर्षेषु निवृत्तेषु पुनः पुनः
2046022c लक्ष्मणं मां च सीतां च द्रक्ष्यसि क्षिप्रमागतान्
2046023a एवमुक्त्वा तु राजानं मातरं च सुमन्त्र मे
2046023c अन्याश्च देवीः सहिताः कैकेयीं च पुनः पुनः
2046024a आरोग्यं ब्रूहि कौसल्यामथ पादाभिवन्दनम्
2046024c सीताया मम चार्यस्य वचनाल्लक्ष्मणस्य च
2046025a ब्रूयाश्च हि महाराजं भरतं क्षिप्रमानय
2046025c आगतश्चापि भरतः स्थाप्यो नृपमते पदे
2046026a भरतं च परिष्वज्य यौवराज्येऽभिषिच्य च
2046026c अस्मत्संतापजं दुःखं न त्वामभिभविष्यति
2046027a भरतश्चापि वक्तव्यो यथा राजनि वर्तसे
2046027c तथा मातृषु वर्तेथाः सर्वास्वेवाविशेषतः
2046028a यथा च तव कैकेयी सुमित्रा चाविशेषतः
2046028c तथैव देवी कौसल्या मम माता विशेषतः
2046029a निवर्त्यमानो रामेण सुमन्त्रः शोककर्शितः
2046029c तत्सर्वं वचनं श्रुत्वा स्नेहात्काकुत्स्थमब्रवीत्
2046030a यदहं नोपचारेण ब्रूयां स्नेहादविक्लवः
2046030c भक्तिमानिति तत्तावद्वाक्यं त्वं क्षन्तुमर्हसि
2046031a कथं हि त्वद्विहीनोऽहं प्रतियास्यामि तां पुरीम्
2046031c तव तात वियोगेन पुत्रशोकाकुलामिव
2046032a सराममपि तावन्मे रथं दृष्ट्वा तदा जनः
2046032c विना रामं रथं दृष्ट्वा विदीर्येतापि सा पुरी
2046033a दैन्यं हि नगरी गच्छेद्दृष्ट्वा शून्यमिमं रथम्
2046033c सूतावशेषं स्वं सैन्यं हतवीरमिवाहवे
2046034a दूरेऽपि निवसन्तं त्वां मानसेनाग्रतः स्थितम्
2046034c चिन्तयन्त्योऽद्य नूनं त्वां निराहाराः कृताः प्रजाः
2046035a आर्तनादो हि यः पौरैर्मुक्तस्तद्विप्रवासने
2046035c रथस्थं मां निशाम्यैव कुर्युः शतगुणं ततः
2046036a अहं किं चापि वक्ष्यामि देवीं तव सुतो मया
2046036c नीतोऽसौ मातुलकुलं संतापं मा कृथा इति
2046037a असत्यमपि नैवाहं ब्रूयां वचनमीदृशम्
2046037c कथमप्रियमेवाहं ब्रूयां सत्यमिदं वचः
2046038a मम तावन्नियोगस्थास्त्वद्बन्धुजनवाहिनः
2046038c कथं रथं त्वया हीनं प्रवक्ष्यन्ति हयोत्तमाः
2046039a यदि मे याचमानस्य त्यागमेव करिष्यसि
2046039c सरथोऽग्निं प्रवेक्ष्यामि त्यक्त मात्र इह त्वया
2046040a भविष्यन्ति वने यानि तपोविघ्नकराणि ते
2046040c रथेन प्रतिबाधिष्ये तानि सत्त्वानि राघव
2046041a तत्कृतेन मया प्राप्तं रथ चर्या कृतं सुखम्
2046041c आशंसे त्वत्कृतेनाहं वनवासकृतं सुखम्
2046042a प्रसीदेच्छामि तेऽरण्ये भवितुं प्रत्यनन्तरः
2046042c प्रीत्याभिहितमिच्छामि भव मे पत्यनन्तरः
2046043a तव शुश्रूषणं मूर्ध्ना करिष्यामि वने वसन्
2046043c अयोध्यां देवलोकं वा सर्वथा प्रजहाम्यहम्
2046044a न हि शक्या प्रवेष्टुं सा मयायोध्या त्वया विना
2046044c राजधानी महेन्द्रस्य यथा दुष्कृतकर्मणा
2046045a इमे चापि हया वीर यदि ते वनवासिनः
2046045c परिचर्यां करिष्यन्ति प्राप्स्यन्ति परमां गतिम्
2046046a वनवासे क्षयं प्राप्ते ममैष हि मनोरथः
2046046c यदनेन रथेनैव त्वां वहेयं पुरीं पुनः
2046047a चतुर्दश हि वर्षाणि सहितस्य त्वया वने
2046047c क्षणभूतानि यास्यन्ति शतशस्तु ततोऽन्यथा
2046048a भृत्यवत्सल तिष्ठन्तं भर्तृपुत्रगते पथि
2046048c भक्तं भृत्यं स्थितं स्थित्यां त्वं न मां हातुमर्हसि
2046049a एवं बहुविधं दीनं याचमानं पुनः पुनः
2046049c रामो भृत्यानुकम्पी तु सुमन्त्रमिदमब्रवीत्
2046050a जानामि परमां भक्तिं मयि ते भर्तृवत्सल
2046050c शृणु चापि यदर्थं त्वां प्रेषयामि पुरीमितः
2046051a नगरीं त्वां गतं दृष्ट्वा जननी मे यवीयसी
2046051c कैकेयी प्रत्ययं गच्छेदिति रामो वनं गतः
2046052a परितुष्टा हि सा देवि वनवासं गते मयि
2046052c राजानं नातिशङ्केत मिथ्यावादीति धार्मिकम्
2046053a एष मे प्रथमः कल्पो यदम्बा मे यवीयसी
2046053c भरतारक्षितं स्फीतं पुत्रराज्यमवाप्नुयात्
2046054a मम प्रियार्थं राज्ञश्च सरथस्त्वं पुरीं व्रज
2046054c संदिष्टश्चासि यानर्थांस्तांस्तान्ब्रूयास्तथातथा
2046055a इत्युक्त्वा वचनं सूतं सान्त्वयित्वा पुनः पुनः
2046055c गुहं वचनमक्लीबं रामो हेतुमदब्रवीत्
2046055e जटाः कृत्वा गमिष्यामि न्यग्रोधक्षीरमानय
2046056a तत्क्षीरं राजपुत्राय गुहः क्षिप्रमुपाहरत्
2046056c लक्ष्मणस्यात्मनश्चैव रामस्तेनाकरोज्जटाः
2046057a तौ तदा चीरवसनौ जटामण्डलधारिणौ
2046057c अशोभेतामृषिसमौ भ्रातरौ रामलक्ष्मणौ
2046058a ततो वैखानसं मार्गमास्थितः सहलक्ष्मणः
2046058c व्रतमादिष्टवान्रामः सहायं गुहमब्रवीत्
2046059a अप्रमत्तो बले कोशे दुर्गे जनपदे तथा
2046059c भवेथा गुह राज्यं हि दुरारक्षतमं मतम्
2046060a ततस्तं समनुज्ञाय गुहमिक्ष्वाकुनन्दनः
2046060c जगाम तूर्णमव्यग्रः सभार्यः सहलक्ष्मणः
2046061a स तु दृष्ट्वा नदीतीरे नावमिक्ष्वाकुनन्दनः
2046061c तितीर्षुः शीघ्रगां गङ्गामिदं लक्ष्मणमब्रवीत्
2046062a आरोह त्वं नर व्याघ्र स्थितां नावमिमां शनैः
2046062c सीतां चारोपयान्वक्षं परिगृह्य मनस्विनीम्
2046063a स भ्रातुः शासनं श्रुत्वा सर्वमप्रतिकूलयन्
2046063c आरोप्य मैथिलीं पूर्वमारुरोहात्मवांस्ततः
2046064a अथारुरोह तेजस्वी स्वयं लक्ष्मणपूर्वजः
2046064c ततो निषादाधिपतिर्गुहो ज्ञातीनचोदयत्
2046065a अनुज्ञाय सुमन्त्रं च सबलं चैव तं गुहम्
2046065c आस्थाय नावं रामस्तु चोदयामास नाविकान्
2046066a ततस्तैश्चोदिता सा नौः कर्णधारसमाहिता
2046066c शुभस्फ्यवेगाभिहता शीघ्रं सलिलमत्यगात्
2046067a मध्यं तु समनुप्राप्य भागीरथ्यास्त्वनिन्दिता
2046067c वैदेही प्राञ्जलिर्भूत्वा तां नदीमिदमब्रवीत्
2046068a पुत्रो दशरथस्यायं महाराजस्य धीमतः
2046068c निदेशं पालयत्वेनं गङ्गे त्वदभिरक्षितः
2046069a चतुर्दश हि वर्षाणि समग्राण्युष्य कानने
2046069c भ्रात्रा सह मया चैव पुनः प्रत्यागमिष्यति
2046070a ततस्त्वां देवि सुभगे क्षेमेण पुनरागता
2046070c यक्ष्ये प्रमुदिता गङ्गे सर्वकामसमृद्धये
2046071a त्वं हि त्रिपथगा देवि ब्रह्म लोकं समीक्षसे
2046071c भार्या चोदधिराजस्य लोकेऽस्मिन्संप्रदृश्यसे
2046072a सा त्वां देवि नमस्यामि प्रशंसामि च शोभने
2046072c प्राप्त राज्ये नरव्याघ्र शिवेन पुनरागते
2046073a गवां शतसहस्राणि वस्त्राण्यन्नं च पेशलम्
2046073c ब्राह्मणेभ्यः प्रदास्यामि तव प्रियचिकीर्षया
2046074a तथा संभाषमाणा सा सीता गङ्गामनिन्दिता
2046074c दक्षिणा दक्षिणं तीरं क्षिप्रमेवाभ्युपागमत्
2046075a तीरं तु समनुप्राप्य नावं हित्वा नरर्षभः
2046075c प्रातिष्ठत सह भ्रात्रा वैदेह्या च परंतपः
2046076a अथाब्रवीन्महाबाहुः सुमित्रानन्दवर्धनम्
2046076c अग्रतो गच्छ सौमित्रे सीता त्वामनुगच्छतु
2046077a पृष्ठतोऽहं गमिष्यामि त्वां च सीतां च पालयन्
2046077c अद्य दुःखं तु वैदेही वनवासस्य वेत्स्यति
2046078a गतं तु गङ्गापरपारमाशु; रामं सुमन्त्रः प्रततं निरीक्ष्य
2046078c अध्वप्रकर्षाद्विनिवृत्तदृष्टि;र्मुमोच बाष्पं व्यथितस्तपस्वी
2046079a तौ तत्र हत्वा चतुरो महामृगा;न्वराहमृश्यं पृषतं महारुरुम्
2046079c आदाय मेध्यं त्वरितं बुभुक्षितौ; वासाय काले ययतुर्वनस्पतिम्
2047001a स तं वृक्षं समासाद्य संध्यामन्वास्य पश्चिमाम्
2047001c रामो रमयतां श्रेष्ठ इति होवाच लक्ष्मणम्
2047002a अद्येयं प्रथमा रात्रिर्याता जनपदाद्बहिः
2047002c या सुमन्त्रेण रहिता तां नोत्कण्ठितुमर्हसि
2047003a जागर्तव्यमतन्द्रिभ्यामद्य प्रभृति रात्रिषु
2047003c योगक्षेमो हि सीताया वर्तते लक्ष्मणावयोः
2047004a रात्रिं कथंचिदेवेमां सौमित्रे वर्तयामहे
2047004c उपावर्तामहे भूमावास्तीर्य स्वयमार्जितैः
2047005a स तु संविश्य मेदिन्यां महार्हशयनोचितः
2047005c इमाः सौमित्रये रामो व्याजहार कथाः शुभाः
2047006a ध्रुवमद्य महाराजो दुःखं स्वपिति लक्ष्मण
2047006c कृतकामा तु कैकेयी तुष्टा भवितुमर्हति
2047007a सा हि देवी महाराजं कैकेयी राज्यकारणात्
2047007c अपि न च्यावयेत्प्राणान्दृष्ट्वा भरतमागतम्
2047008a अनाथश्चैव वृद्धश्च मया चैव विनाकृतः
2047008c किं करिष्यति कामात्मा कैकेय्या वशमागतः
2047009a इदं व्यसनमालोक्य राज्ञश्च मतिविभ्रमम्
2047009c काम एवार्धधर्माभ्यां गरीयानिति मे मतिः
2047010a को ह्यविद्वानपि पुमान्प्रमदायाः कृते त्यजेत्
2047010c छन्दानुवर्तिनं पुत्रं तातो मामिव लक्ष्मण
2047011a सुखी बत सभार्यश्च भरतः केकयीसुतः
2047011c मुदितान्कोसलानेको यो भोक्ष्यत्यधिराजवत्
2047012a स हि सर्वस्य राज्यस्य मुखमेकं भविष्यति
2047012c ताते च वयसातीते मयि चारण्यमाश्रिते
2047013a अर्थधर्मौ परित्यज्य यः काममनुवर्तते
2047013c एवमापद्यते क्षिप्रं राजा दशरथो यथा
2047014a मन्ये दशरथान्ताय मम प्रव्राजनाय च
2047014c कैकेयी सौम्य संप्राप्ता राज्याय भरतस्य च
2047015a अपीदानीं न कैकेयी सौभाग्यमदमोहिता
2047015c कौसल्यां च सुमित्रां च संप्रबाधेत मत्कृते
2047016a मा स्म मत्कारणाद्देवी सुमित्रा दुःखमावसेत्
2047016c अयोध्यामित एव त्वं काले प्रविश लक्ष्मण
2047017a अहमेको गमिष्यामि सीतया सह दण्डकान्
2047017c अनाथाया हि नाथस्त्वं कौसल्याया भविष्यसि
2047018a क्षुद्रकर्मा हि कैकेयी द्वेषादन्याय्यमाचरेत्
2047018c परिदद्या हि धर्मज्ञे भरते मम मातरम्
2047019a नूनं जात्यन्तरे कस्मिं स्त्रियः पुत्रैर्वियोजिताः
2047019c जनन्या मम सौमित्रे तदप्येतदुपस्थितम्
2047020a मया हि चिरपुष्टेन दुःखसंवर्धितेन च
2047020c विप्रायुज्यत कौसल्या फलकाले धिगस्तु माम्
2047021a मा स्म सीमन्तिनी काचिज्जनयेत्पुत्रमीदृशम्
2047021c सौमित्रे योऽहमम्बाया दद्मि शोकमनन्तकम्
2047022a मन्ये प्रीतिविशिष्टा सा मत्तो लक्ष्मणसारिका
2047022c यस्यास्तच्छ्रूयते वाक्यं शुक पादमरेर्दश
2047023a शोचन्त्याश्चाल्पभाग्याया न किंचिदुपकुर्वता
2047023c पुर्त्रेण किमपुत्राया मया कार्यमरिंदम
2047024a अल्पभाग्या हि मे माता कौसल्या रहिता मया
2047024c शेते परमदुःखार्ता पतिता शोकसागरे
2047025a एको ह्यहमयोध्यां च पृथिवीं चापि लक्ष्मण
2047025c तरेयमिषुभिः क्रुद्धो ननु वीर्यमकारणम्
2047026a अधर्मभय भीतश्च परलोकस्य चानघ
2047026c तेन लक्ष्मण नाद्याहमात्मानमभिषेचये
2047027a एतदन्यच्च करुणं विलप्य विजने बहु
2047027c अश्रुपूर्णमुखो रामो निशि तूष्णीमुपाविशत्
2047028a विलप्योपरतं रामं गतार्चिषमिवानलम्
2047028c समुद्रमिव निर्वेगमाश्वासयत लक्ष्मणः
2047029a ध्रुवमद्य पुरी राम अयोध्या युधिनां वर
2047029c निष्प्रभा त्वयि निष्क्रान्ते गतचन्द्रेव शर्वरी
2047030a नैतदौपयिकं राम यदिदं परितप्यसे
2047030c विषादयसि सीतां च मां चैव पुरुषर्षभ
2047031a न च सीता त्वया हीना न चाहमपि राघव
2047031c मुहूर्तमपि जीवावो जलान्मत्स्याविवोद्धृतौ
2047032a न हि तातं न शत्रुघ्नं न सुमित्रां परंतप
2047032c द्रष्टुमिच्छेयमद्याहं स्वर्गं वापि त्वया विना
2047033a स लक्ष्मणस्योत्तम पुष्कलं वचो; निशम्य चैवं वनवासमादरात्
2047033c समाः समस्ता विदधे परंतपः; प्रपद्य धर्मं सुचिराय राघवः
2048001a ते तु तस्मिन्महावृक्ष उषित्वा रजनीं शिवाम्
2048001c विमलेऽभ्युदिते सूर्ये तस्माद्देशात्प्रतस्थिरे
2048002a यत्र भागीरथी गङ्गा यमुनामभिवर्तते
2048002c जग्मुस्तं देशमुद्दिश्य विगाह्य सुमहद्वनम्
2048003a ते भूमिमागान्विविधान्देशांश्चापि मनोरमान्
2048003c अदृष्टपूर्वान्पश्यन्तस्तत्र तत्र यशस्विनः
2048004a यथाक्षेमेण गच्छन्स पश्यंश्च विविधान्द्रुमान्
2048004c निवृत्तमात्रे दिवसे रामः सौमित्रिमब्रवीत्
2048005a प्रयागमभितः पश्य सौमित्रे धूममुन्नतम्
2048005c अग्नेर्भगवतः केतुं मन्ये संनिहितो मुनिः
2048006a नूनं प्राप्ताः स्म संभेदं गङ्गायमुनयोर्वयम्
2048006c तथा हि श्रूयते शम्ब्दो वारिणा वारिघट्टितः
2048007a दारूणि परिभिन्नानि वनजैरुपजीविभिः
2048007c भरद्वाजाश्रमे चैते दृश्यन्ते विविधा द्रुमाः
2048008a धन्विनौ तौ सुखं गत्वा लम्बमाने दिवाकरे
2048008c गङ्गायमुनयोः संधौ प्रापतुर्निलयं मुनेः
2048009a रामस्त्वाश्रममासाद्य त्रासयन्मृगपक्षिणः
2048009c गत्वा मुहूर्तमध्वानं भरद्वाजमुपागमत्
2048010a ततस्त्वाश्रममासाद्य मुनेर्दर्शनकाङ्क्षिणौ
2048010c सीतयानुगतौ वीरौ दूरादेवावतस्थतुः
2048011a हुताग्निहोत्रं दृष्ट्वैव महाभागं कृताञ्जलिः
2048011c रामः सौमित्रिणा सार्धं सीतया चाभ्यवादयत्
2048012a न्यवेदयत चात्मानं तस्मै लक्ष्मणपूर्वजः
2048012c पुत्रौ दशरथस्यावां भगवन्रामलक्ष्मणौ
2048013a भार्या ममेयं वैदेही कल्याणी जनकात्मजा
2048013c मां चानुयाता विजनं तपोवनमनिन्दिता
2048014a पित्रा प्रव्राज्यमानं मां सौमित्रिरनुजः प्रियः
2048014c अयमन्वगमद्भ्राता वनमेव दृढव्रतः
2048015a पित्रा नियुक्ता भगवन्प्रवेष्यामस्तपोवनम्
2048015c धर्ममेवाचरिष्यामस्तत्र मूलफलाशनाः
2048016a तस्य तद्वचनं श्रुत्वा राजपुत्रस्य धीमतः
2048016c उपानयत धर्मात्मा गामर्घ्यमुदकं ततः
2048017a मृगपक्षिभिरासीनो मुनिभिश्च समन्ततः
2048017c राममागतमभ्यर्च्य स्वागतेनाह तं मुनिः
2048018a प्रतिगृह्य च तामर्चामुपविष्टं सराघवम्
2048018c भरद्वाजोऽब्रवीद्वाक्यं धर्मयुक्तमिदं तदा
2048019a चिरस्य खलु काकुत्स्थ पश्यामि त्वामिहागतम्
2048019c श्रुतं तव मया चेदं विवासनमकारणम्
2048020a अवकाशो विविक्तोऽयं महानद्योः समागमे
2048020c पुण्यश्च रमणीयश्च वसत्विह भगान्सुखम्
2048021a एवमुक्तस्तु वचनं भरद्वाजेन राघवः
2048021c प्रत्युवाच शुभं वाक्यं रामः सर्वहिते रतः
2048022a भगवन्नित आसन्नः पौरजानपदो जनः
2048022c आगमिष्यति वैदेहीं मां चापि प्रेक्षको जनः
2048022e अनेन कारणेनाहमिह वासं न रोचये
2048023a एकान्ते पश्य भगवन्नाश्रमस्थानमुत्तमम्
2048023c रमते यत्र वैदेही सुखार्हा जनकात्मजा
2048024a एतच्छ्रुत्वा शुभं वाक्यं भरद्वाजो महामुनिः
2048024c राघवस्य ततो वाक्यमर्थ ग्राहकमब्रवीत्
2048025a दशक्रोश इतस्तात गिरिर्यस्मिन्निवत्स्यसि
2048025c महर्षिसेवितः पुण्यः सर्वतः सुख दर्शनः
2048026a गोलाङ्गूलानुचरितो वानरर्क्षनिषेवितः
2048026c चित्रकूट इति ख्यातो गन्धमादनसंनिभः
2048027a यावता चित्र कूटस्य नरः शृङ्गाण्यवेक्षते
2048027c कल्याणानि समाधत्ते न पापे कुरुते मनः
2048028a ऋषयस्तत्र बहवो विहृत्य शरदां शतम्
2048028c तपसा दिवमारूढाः कपालशिरसा सह
2048029a प्रविविक्तमहं मन्ये तं वासं भवतः सुखम्
2048029c इह वा वनवासाय वस राम मया सह
2048030a स रामं सर्वकामैस्तं भरद्वाजः प्रियातिथिम्
2048030c सभार्यं सह च भ्रात्रा प्रतिजग्राह धर्मवित्
2048031a तस्य प्रयागे रामस्य तं महर्षिमुपेयुषः
2048031c प्रपन्ना रजनी पुण्या चित्राः कथयतः कथाः
2048032a प्रभातायां रजन्यां तु भरद्वाजमुपागमत्
2048032c उवाच नरशार्दूलो मुनिं ज्वलिततेजसम्
2048033a शर्वरीं भवनन्नद्य सत्यशील तवाश्रमे
2048033c उषिताः स्मेह वसतिमनुजानातु नो भवान्
2048034a रात्र्यां तु तस्यां व्युष्टायां भरद्वाजोऽब्रवीदिदम्
2048034c मधुमूलफलोपेतं चित्रकूटं व्रजेति ह
2048035a तत्र कुञ्जरयूथानि मृगयूथानि चाभितः
2048035c विचरन्ति वनान्तेषु तानि द्रक्ष्यसि राघव
2048036a प्रहृष्टकोयष्टिककोकिलस्वनै;र्विनादितं तं वसुधाधरं शिवम्
2048036c मृगैश्च मत्तैर्बहुभिश्च कुञ्जरैः; सुरम्यमासाद्य समावसाश्रमम्
2049001a उषित्वा रजनीं तत्र राजपुत्रावरिंदमौ
2049001c महर्षिमभिवाद्याथ जग्मतुस्तं गिरिं प्रति
2049002a प्रस्थितांश्चैव तान्प्रेक्ष्य पिता पुत्रानिवान्वगात्
2049002c ततः प्रचक्रमे वक्तुं वचनं स महामुनिः
2049003a अथासाद्य तु कालिन्दीं शीघ्रस्रोतसमापगाम्
2049003c तत्र यूयं प्लवं कृत्वा तरतांशुमतीं नदीम्
2049004a ततो न्यग्रोधमासाद्य महान्तं हरितच्छदम्
2049004c विवृद्धं बहुभिर्वृक्षैः श्यामं सिद्धोपसेवितम्
2049005a क्रोशमात्रं ततो गत्वा नीलं द्रक्ष्यथ काननम्
2049005c पलाशबदरीमिश्रं राम वंशैश्च यामुनैः
2049006a स पन्थाश्चित्रकूटस्य गतः सुबहुशो मया
2049006c रम्यो मार्दवयुक्तश्च वनदावैर्विवर्जितः
2049006e इति पन्थानमावेद्य महर्षिः स न्यवर्तत
2049007a उपावृत्ते मुनौ तस्मिन्रामो लक्ष्मणमब्रवीत्
2049007c कृतपुण्याः स्म सौमित्रे मुनिर्यन्नोऽनुकम्पते
2049008a इति तौ पुरुषव्याघ्रौ मन्त्रयित्वा मनस्विनौ
2049008c सीतामेवाग्रतः कृत्वा कालिन्दीं जग्मतुर्नदीम्
2049009a तौ काष्ठसंघाटमथो चक्रतुः सुमहाप्लवम्
2049009c चकार लक्ष्मणश्छित्त्वा सीतायाः सुखमानसम्
2049010a तत्र श्रियमिवाचिन्त्यां रामो दाशरथिः प्रियाम्
2049010c ईषत्संलज्जमानां तामध्यारोपयत प्लवम्
2049011a ततः प्लवेनांशुमतीं शीघ्रगामूर्मिमालिनीम्
2049011c तीरजैर्बहुभिर्वृक्षैः संतेरुर्यमुनां नदीम्
2049012a ते तीर्णाः प्लवमुत्सृज्य प्रस्थाय यमुनावनात्
2049012c श्यामं न्यग्रोधमासेदुः शीतलं हरितच्छदम्
2049013a कौसल्यां चैव पश्येयं सुमित्रां च यशस्विनीम्
2049013c इति सीताञ्जलिं कृत्वा पर्यगछद्वनस्पतिम्
2049014a क्रोशमात्रं ततो गत्वा भ्रातरौ रामलक्ष्मणौ
2049014c बहून्मेध्यान्मृगान्हत्वा चेरतुर्यमुनावने
2049015a विहृत्य ते बर्हिणपूगनादिते; शुभे वने वारणवानरायुते
2049015c समं नदीवप्रमुपेत्य संमतं; निवासमाजग्मुरदीनदर्शनः
2050001a अथ रात्र्यां व्यतीतायामवसुप्तमनन्तरम्
2050001c प्रबोधयामास शनैर्लक्ष्मणं रघुनन्दनः
2050002a सौमित्रे शृणु वन्यानां वल्गु व्याहरतां स्वनम्
2050002c संप्रतिष्ठामहे कालः प्रस्थानस्य परंतप
2050003a स सुप्तः समये भ्रात्रा लक्ष्मणः प्रतिबोधितः
2050003c जहौ निद्रां च तन्द्रीं च प्रसक्तं च पथि श्रमम्
2050004a तत उत्थाय ते सर्वे स्पृष्ट्वा नद्याः शिवं जलम्
2050004c पन्थानमृषिणोद्दिष्टं चित्रकूटस्य तं ययुः
2050005a ततः संप्रस्थितः काले रामः सौमित्रिणा सह
2050005c सीतां कमलपत्राक्षीमिदं वचनमब्रवीत्
2050006a आदीप्तानिव वैदेहि सर्वतः पुष्पितान्नगान्
2050006c स्वैः पुष्पैः किंशुकान्पश्य मालिनः शिशिरात्यये
2050007a पश्य भल्लातकान्फुल्लान्नरैरनुपसेवितान्
2050007c फलपत्रैरवनतान्नूनं शक्ष्यामि जीवितुम्
2050008a पश्य द्रोणप्रमाणानि लम्बमानानि लक्ष्मण
2050008c मधूनि मधुकारीभिः संभृतानि नगे नगे
2050009a एष क्रोशति नत्यूहस्तं शिखी प्रतिकूजति
2050009c रमणीये वनोद्देशे पुष्पसंस्तरसंकटे
2050010a मातंगयूथानुसृतं पक्षिसंघानुनादितम्
2050010c चित्रकूटमिमं पश्य प्रवृद्धशिखरं गिरिम्
2050011a ततस्तौ पादचारेण गच्छन्तौ सह सीतया
2050011c रम्यमासेदतुः शैलं चित्रकूटं मनोरमम्
2050012a तं तु पर्वतमासाद्य नानापक्षिगणायुतम्
2050012c अयं वासो भवेत्तावदत्र सौम्य रमेमहि
2050013a लक्ष्मणानय दारूणि दृढानि च वराणि च
2050013c कुरुष्वावसथं सौम्य वासे मेऽभिरतं मनः
2050014a तस्य तद्वचनं श्रुत्वा सौमित्रिर्विविधान्द्रुमान्
2050014c आजहार ततश्चक्रे पर्ण शालामरिं दम
2050015a शुश्रूषमाणमेकाग्रमिदं वचनमब्रवीत्
2050015c ऐणेयं मांसमाहृत्य शालां यक्ष्यामहे वयम्
2050016a स लक्ष्मणः कृष्णमृगं हत्वा मेध्यं पतापवान्
2050016c अथ चिक्षेप सौमित्रिः समिद्धे जातवेदसि
2050017a तं तु पक्वं समाज्ञाय निष्टप्तं छिन्नशोणितम्
2050017c लक्ष्मणः पुरुषव्याघ्रमथ राघवमब्रवीत्
2050018a अयं कृष्णः समाप्ताङ्गः शृतः कृष्ण मृगो यथा
2050018c देवता देवसंकाश यजस्व कुशलो ह्यसि
2050019a रामः स्नात्वा तु नियतो गुणवाञ्जप्यकोविदः
2050019c पापसंशमनं रामश्चकार बलिमुत्तमम्
2050020a तां वृक्षपर्णच्छदनां मनोज्ञां; यथाप्रदेशं सुकृतां निवाताम्
2050020c वासाय सर्वे विविशुः समेताः; सभां यथा देव गणाः सुधर्माम्
2050021a अनेकनानामृगपक्षिसंकुले; विचित्रपुष्पस्तबलैर्द्रुमैर्युते
2050021c वनोत्तमे व्यालमृगानुनादिते; तथा विजह्रुः सुसुखं जितेन्द्रियाः
2050022a सुरम्यमासाद्य तु चित्रकूटं; नदीं च तां माल्यवतीं सुतीर्थाम्
2050022c ननन्द हृष्टो मृगपक्षिजुष्टां; जहौ च दुःखं पुरविप्रवासात्
2051001a कथयित्वा सुदुःखार्तः सुमन्त्रेण चिरं सह
2051001c रामे दक्षिण कूलस्थे जगाम स्वगृहं गुहः
2051002a अनुज्ञातः सुमन्त्रोऽथ योजयित्वा हयोत्तमान्
2051002c अयोध्यामेव नगरीं प्रययौ गाढदुर्मनाः
2051003a स वनानि सुगन्धीनि सरितश्च सरांसि च
2051003c पश्यन्नतिययौ शीघ्रं ग्रामाणि नगराणि च
2051004a ततः सायाह्नसमये तृतीयेऽहनि सारथिः
2051004c अयोध्यां समनुप्राप्य निरानन्दां ददर्श ह
2051005a स शून्यामिव निःशब्दां दृष्ट्वा परमदुर्मनाः
2051005c सुमन्त्रश्चिन्तयामास शोकवेगसमाहतः
2051006a कच्चिन्न सगजा साश्वा सजना सजनाधिपा
2051006c रामसंतापदुःखेन दग्धा शोकाग्निना पुरी
2051006e इति चिन्तापरः सूतस्त्वरितः प्रविवेश ह
2051007a सुमन्त्रमभियान्तं तं शतशोऽथ सहस्रशः
2051007c क्व राम इति पृच्छन्तः सूतमभ्यद्रवन्नराः
2051008a तेषां शशंस गङ्गायामहमापृच्छ्य राघवम्
2051008c अनुज्ञातो निवृत्तोऽस्मि धार्मिकेण महात्मना
2051009a ते तीर्णा इति विज्ञाय बाष्पपूर्णमुखा जनाः
2051009c अहो धिगिति निःश्वस्य हा रामेति च चुक्रुशुः
2051010a शुश्राव च वचस्तेषां वृन्दं वृन्दं च तिष्ठताम्
2051010c हताः स्म खलु ये नेह पश्याम इति राघवम्
2051011a दानयज्ञविवाहेषु समाजेषु महत्सु च
2051011c न द्रक्ष्यामः पुनर्जातु धार्मिकं राममन्तरा
2051012a किं समर्थं जनस्यास्य किं प्रियं किं सुखावहम्
2051012c इति रामेण नगरं पितृवत्परिपालितम्
2051013a वातायनगतानां च स्त्रीणामन्वन्तरापणम्
2051013c रामशोकाभितप्तानां शुश्राव परिदेवनम्
2051014a स राजमार्गमध्येन सुमन्त्रः पिहिताननः
2051014c यत्र राजा दशरथस्तदेवोपययौ गृहम्
2051015a सोऽवतीर्य रथाच्छीघ्रं राजवेश्म प्रविश्य च
2051015c कक्ष्याः सप्ताभिचक्राम महाजनसमाकुलाः
2051016a ततो दशरथस्त्रीणां प्रासादेभ्यस्ततस्ततः
2051016c रामशोकाभितप्तानां मन्दं शुश्राव जल्पितम्
2051017a सह रामेण निर्यातो विना राममिहागतः
2051017c सूतः किं नाम कौसल्यां शोचन्तीं प्रतिवक्ष्यति
2051018a यथा च मन्ये दुर्जीवमेवं न सुकरं ध्रुवम्
2051018c आच्छिद्य पुत्रे निर्याते कौसल्या यत्र जीवति
2051019a सत्य रूपं तु तद्वाक्यं राज्ञः स्त्रीणां निशामयन्
2051019c प्रदीप्तमिव शोकेन विवेश सहसा गृहम्
2051020a स प्रविश्याष्टमीं कक्ष्यां राजानं दीनमातुलम्
2051020c पुत्रशोकपरिद्यूनमपश्यत्पाण्डरे गृहे
2051021a अभिगम्य तमासीनं नरेन्द्रमभिवाद्य च
2051021c सुमन्त्रो रामवचनं यथोक्तं प्रत्यवेदयत्
2051022a स तूष्णीमेव तच्छ्रुत्वा राजा विभ्रान्त चेतनः
2051022c मूर्छितो न्यपतद्भूमौ रामशोकाभिपीडितः
2051023a ततोऽन्तःपुरमाविद्धं मूर्छिते पृथिवीपतौ
2051023c उद्धृत्य बाहू चुक्रोश नृपतौ पतिते क्षितौ
2051024a सुमित्रया तु सहिता कौसल्या पतितं पतिम्
2051024c उत्थापयामास तदा वचनं चेदमब्रवीत्
2051025a इमं तस्य महाभाग दूतं दुष्करकारिणः
2051025c वनवासादनुप्राप्तं कस्मान्न प्रतिभाषसे
2051026a अद्येममनयं कृत्वा व्यपत्रपसि राघव
2051026c उत्तिष्ठ सुकृतं तेऽस्तु शोके न स्यात्सहायता
2051027a देव यस्या भयाद्रामं नानुपृच्छसि सारथिम्
2051027c नेह तिष्ठति कैकेयी विश्रब्धं प्रतिभाष्यताम्
2051028a सा तथोक्त्वा महाराजं कौसल्या शोकलालसा
2051028c धरण्यां निपपाताशु बाष्पविप्लुतभाषिणी
2051029a एवं विलपतीं दृष्ट्वा कौसल्यां पतितां भुवि
2051029c पतिं चावेक्ष्य ताः सर्वाः सस्वरं रुरुदुः स्त्रियः
2051030a ततस्तमन्तःपुरनादमुत्थितं; समीक्ष्य वृद्धास्तरुणाश्च मानवाः
2051030c स्त्रियश्च सर्वा रुरुदुः समन्ततः; पुरं तदासीत्पुनरेव संकुलम्
2052001a प्रत्याश्वस्तो यदा राजा मोहात्प्रत्यागतः पुनः
2052001c अथाजुहाव तं सूतं रामवृत्तान्तकारणात्
2052002a वृद्धं परमसंतप्तं नवग्रहमिव द्विपम्
2052002c विनिःश्वसन्तं ध्यायन्तमस्वस्थमिव कुञ्जरम्
2052003a राजा तु रजसा सूतं ध्वस्ताङ्गं समुपस्थितम्
2052003c अश्रुपूर्णमुखं दीनमुवाच परमार्तवत्
2052004a क्व नु वत्स्यति धर्मात्मा वृक्षमूलमुपाश्रितः
2052004c सोऽत्यन्तसुखितः सूत किमशिष्यति राघवः
2052004e भूमिपालात्मजो भूमौ शेते कथमनाथवत्
2052005a यं यान्तमनुयान्ति स्म पदातिरथकुञ्जराः
2052005c स वत्स्यति कथं रामो विजनं वनमाश्रितः
2052006a व्यालैर्मृगैराचरितं कृष्णसर्पनिषेवितम्
2052006c कथं कुमारौ वैदेह्या सार्धं वनमुपस्थितौ
2052007a सुकुमार्या तपस्विन्या सुमन्त्र सह सीतया
2052007c राजपुत्रौ कथं पादैरवरुह्य रथाद्गतौ
2052008a सिद्धार्थः खलु सूत त्वं येन दृष्टौ ममात्मजौ
2052008c वनान्तं प्रविशन्तौ तावश्विनाविव मन्दरम्
2052009a किमुवाच वचो रामः किमुवाच च लक्ष्मणः
2052009c सुमन्त्र वनमासाद्य किमुवाच च मैथिली
2052009e आसितं शयितं भुक्तं सूत रामस्य कीर्तय
2052010a इति सूतो नरेन्द्रेण चोदितः सज्जमानया
2052010c उवाच वाचा राजानं सबाष्पपरिरब्धया
2052011a अब्रवीन्मां महाराज धर्ममेवानुपालयन्
2052011c अञ्जलिं राघवः कृत्वा शिरसाभिप्रणम्य च
2052012a सूत मद्वचनात्तस्य तातस्य विदितात्मनः
2052012c शिरसा वन्दनीयस्य वन्द्यौ पादौ महात्मनः
2052013a सर्वमन्तःपुरं वाच्यं सूत मद्वचनात्त्वया
2052013c आरोग्यमविशेषेण यथार्हं चाभिवादनम्
2052014a माता च मम कौसल्या कुशलं चाभिवादनम्
2052014c देवि देवस्य पादौ च देववत्परिपालय
2052015a भरतः कुशलं वाच्यो वाच्यो मद्वचनेन च
2052015c सर्वास्वेव यथान्यायं वृत्तिं वर्तस्व मातृषु
2052016a वक्तव्यश्च महाबाहुरिक्ष्वाकुकुलनन्दनः
2052016c पितरं यौवराज्यस्थो राज्यस्थमनुपालय
2052017a इत्येवं मां महाराज ब्रुवन्नेव महायशाः
2052017c रामो राजीवताम्राक्षो भृशमश्रूण्यवर्तयत्
2052018a लक्ष्मणस्तु सुसंक्रुद्धो निःश्वसन्वाक्यमब्रवीत्
2052018c केनायमपराधेन राजपुत्रो विवासितः
2052019a यदि प्रव्राजितो रामो लोभकारणकारितम्
2052019c वरदाननिमित्तं वा सर्वथा दुष्कृतं कृतम्
2052019e रामस्य तु परित्यागे न हेतुमुपलक्षये
2052020a असमीक्ष्य समारब्धं विरुद्धं बुद्धिलाघवात्
2052020c जनयिष्यति संक्रोशं राघवस्य विवासनम्
2052021a अहं तावन्महाराजे पितृत्वं नोपलक्षये
2052021c भ्राता भर्ता च बन्धुश्च पिता च मम राघवः
2052022a सर्वलोकप्रियं त्यक्त्वा सर्वलोकहिते रतम्
2052022c सर्वलोकोऽनुरज्येत कथं त्वानेन कर्मणा
2052023a जानकी तु महाराज निःश्वसन्ती तपस्विनी
2052023c भूतोपहतचित्तेव विष्ठिता विष्मृता स्थिता
2052024a अदृष्टपूर्वव्यसना राजपुत्री यशस्विनी
2052024c तेन दुःखेन रुदती नैव मां किंचिदब्रवीत्
2052025a उद्वीक्षमाणा भर्तारं मुखेन परिशुष्यता
2052025c मुमोच सहसा बाष्पं मां प्रयान्तमुदीक्ष्य सा
2052026a तथैव रामोऽश्रुमुखः कृताञ्जलिः; स्थितोऽभवल्लक्ष्मणबाहुपालितः
2052026c तथैव सीता रुदती तपस्विनी; निरीक्षते राजरथं तथैव माम्
2053001a मम त्वश्वा निवृत्तस्य न प्रावर्तन्त वर्त्मनि
2053001c उष्णमश्रु विमुञ्चन्तो रामे संप्रस्थिते वनम्
2053002a उभाभ्यां राजपुत्राभ्यामथ कृत्वाहमज्ञलिम्
2053002c प्रस्थितो रथमास्थाय तद्दुःखमपि धारयन्
2053003a गुहेव सार्धं तत्रैव स्थितोऽस्मि दिवसान्बहून्
2053003c आशया यदि मां रामः पुनः शब्दापयेदिति
2053004a विषये ते महाराज रामव्यसनकर्शिताः
2053004c अपि वृक्षाः परिम्लानः सपुष्पाङ्कुरकोरकाः
2053005a न च सर्पन्ति सत्त्वानि व्याला न प्रसरन्ति च
2053005c रामशोकाभिभूतं तन्निष्कूजमभवद्वनम्
2053006a लीनपुष्करपत्राश्च नरेन्द्र कलुषोदकाः
2053006c संतप्तपद्माः पद्मिन्यो लीनमीनविहंगमाः
2053007a जलजानि च पुष्पाणि माल्यानि स्थलजानि च
2053007c नाद्य भान्त्यल्पगन्धीनि फलानि च यथा पुरम्
2053008a प्रविशन्तमयोध्यां मां न कश्चिदभिनन्दति
2053008c नरा राममपश्यन्तो निःश्वसन्ति मुहुर्मुहुः
2053009a हर्म्यैर्विमानैः प्रासादैरवेक्ष्य रथमागतम्
2053009c हाहाकारकृता नार्यो रामादर्शनकर्शिताः
2053010a आयतैर्विमलैर्नेत्रैरश्रुवेगपरिप्लुतैः
2053010c अन्योन्यमभिवीक्षन्ते व्यक्तमार्ततराः स्त्रियः
2053011a नामित्राणां न मित्राणामुदासीनजनस्य च
2053011c अहमार्ततया कंचिद्विशेषं नोपलक्षये
2053012a अप्रहृष्टमनुष्या च दीननागतुरंगमा
2053012c आर्तस्वरपरिम्लाना विनिःश्वसितनिःस्वना
2053013a निरानन्दा महाराज रामप्रव्राजनातुरा
2053013c कौसल्या पुत्रहीनेव अयोध्या प्रतिभाति मा
2053014a सूतस्य वचनं श्रुत्वा वाचा परमदीनया
2053014c बाष्पोपहतया राजा तं सूतमिदमब्रवीत्
2053015a कैकेय्या विनियुक्तेन पापाभिजनभावया
2053015c मया न मन्त्रकुशलैर्वृद्धैः सह समर्थितम्
2053016a न सुहृद्भिर्न चामात्यैर्मन्त्रयित्वा न नैगमैः
2053016c मयायमर्थः संमोहात्स्त्रीहेतोः सहसा कृतः
2053017a भवितव्यतया नूनमिदं वा व्यसनं महत्
2053017c कुलस्यास्य विनाशाय प्राप्तं सूत यदृच्छया
2053018a सूत यद्यस्ति ते किंचिन्मयापि सुकृतं कृतम्
2053018c त्वं प्रापयाशु मां रामं प्राणाः संत्वरयन्ति माम्
2053019a यद्यद्यापि ममैवाज्ञा निवर्तयतु राघवम्
2053019c न शक्ष्यामि विना राम मुहूर्तमपि जीवितुम्
2053020a अथ वापि महाबाहुर्गतो दूरं भविष्यति
2053020c मामेव रथमारोप्य शीघ्रं रामाय दर्शय
2053021a वृत्तदंष्ट्रो महेष्वासः क्वासौ लक्ष्मणपूर्वजः
2053021c यदि जीवामि साध्वेनं पश्येयं सह सीतया
2053022a लोहिताक्षं महाबाहुमामुक्तमणिकुण्डलम्
2053022c रामं यदि न पश्यामि गमिष्यामि यमक्षयम्
2053023a अतो नु किं दुःखतरं योऽहमिक्ष्वाकुनन्दनम्
2053023c इमामवस्थामापन्नो नेह पश्यामि राघवम्
2053024a हा राम रामानुज हा हा वैदेहि तपस्विनी
2053024c न मां जानीत दुःखेन म्रियमाणमनाथवत्
2053024e दुस्तरो जीवता देवि मयायं शोकसागरः
2053025a अशोभनं योऽहमिहाद्य राघवं; दिदृक्षमाणो न लभे सलक्ष्मणम्
2053025c इतीव राजा विलपन्महायशाः; पपात तूर्णं शयने स मूर्छितः
2053026a इति विलपति पार्थिवे प्रनष्टे; करुणतरं द्विगुणं च रामहेतोः
2053026c वचनमनुनिशम्य तस्य देवी; भयमगमत्पुनरेव राममाता
2054001a ततो भूतोपसृष्टेव वेपमाना पुनः पुनः
2054001c धरण्यां गतसत्त्वेव कौसल्या सूतमब्रवीत्
2054002a नय मां यत्र काकुत्स्थः सीता यत्र च लक्ष्मणः
2054002c तान्विना क्षणमप्यत्र जीवितुं नोत्सहे ह्यहम्
2054003a निवर्तय रथं शीघ्रं दण्डकान्नय मामपि
2054003c अथ तान्नानुगच्छामि गमिष्यामि यमक्षयम्
2054004a बाष्पवेगौपहतया स वाचा सज्जमानया
2054004c इदमाश्वासयन्देवीं सूतः प्राञ्जलिरब्रवीत्
2054005a त्यज शोकं च मोहं च संभ्रमं दुःखजं तथा
2054005c व्यवधूय च संतापं वने वत्स्यति राघवः
2054006a लक्ष्मणश्चापि रामस्य पादौ परिचरन्वने
2054006c आराधयति धर्मज्ञः परलोकं जितेन्द्रियः
2054007a विजनेऽपि वने सीता वासं प्राप्य गृहेष्विव
2054007c विस्रम्भं लभतेऽभीता रामे संन्यस्तमानसा
2054008a नास्या दैन्यं कृतं किंचित्सुसूक्ष्ममपि लक्षये
2054008c उचितेव प्रवासानां वैदेही प्रतिभाति मा
2054009a नगरोपवनं गत्वा यथा स्म रमते पुरा
2054009c तथैव रमते सीता निर्जनेषु वनेष्वपि
2054010a बालेव रमते सीता बालचन्द्रनिभानना
2054010c रामा रामे ह्यदीनात्मा विजनेऽपि वने सती
2054011a तद्गतं हृदयं ह्यस्यास्तदधीनं च जीवितम्
2054011c अयोध्यापि भवेत्तस्या रामहीना तथा वनम्
2054012a पथि पृच्छति वैदेही ग्रामांश्च नगराणि च
2054012c गतिं दृष्ट्वा नदीनां च पादपान्विविधानपि
2054013a अध्वना वातवेगेन संभ्रमेणातपेन च
2054013c न हि गच्छति वैदेह्याश्चन्द्रांशुसदृशी प्रभा
2054014a सदृशं शतपत्रस्य पूर्णचन्द्रोपमप्रभम्
2054014c वदनं तद्वदान्याया वैदेह्या न विकम्पते
2054015a अलक्तरसरक्ताभावलक्तरसवर्जितौ
2054015c अद्यापि चरणौ तस्याः पद्मकोशसमप्रभौ
2054016a नूपुरोद्घुष्टहेलेव खेलं गच्छति भामिनी
2054016c इदानीमपि वैदेही तद्रागा न्यस्तभूषणा
2054017a गजं वा वीक्ष्य सिंहं वा व्याघ्रं वा वनमाश्रिता
2054017c नाहारयति संत्रासं बाहू रामस्य संश्रिता
2054018a न शोच्यास्ते न चात्मा ते शोच्यो नापि जनाधिपः
2054018c इदं हि चरितं लोके प्रतिष्ठास्यति शाश्वतम्
2054019a विधूय शोकं परिहृष्टमानसा; महर्षियाते पथि सुव्यवस्थिताः
2054019c वने रता वन्यफलाशनाः पितुः; शुभां प्रतिज्ञां परिपालयन्ति ते
2054020a तथापि सूतेन सुयुक्तवादिना; निवार्यमाणा सुतशोककर्शिता
2054020c न चैव देवी विरराम कूजिता;त्प्रियेति पुत्रेति च राघवेति च
2055001a वनं गते धर्मपरे रामे रमयतां वरे
2055001c कौसल्या रुदती स्वार्ता भर्तारमिदमब्रवीत्
2055002a यद्यपित्रिषु लोकेषु प्रथितं ते मयद्यशः
2055002c सानुक्रोशो वदान्यश्च प्रियवादी च राघवः
2055003a कथं नरवरश्रेष्ठ पुत्रौ तौ सह सीतया
2055003c दुःखितौ सुखसंवृद्धौ वने दुःखं सहिष्यतः
2055004a सा नूनं तरुणी श्यामा सुकुमारी सुखोचिता
2055004c कथमुष्णं च शीतं च मैथिली प्रसहिष्यते
2055005a भुक्त्वाशनं विशालाक्षी सूपदंशान्वितं शुभम्
2055005c वन्यं नैवारमाहारं कथं सीतोपभोक्ष्यते
2055006a गीतवादित्रनिर्घोषं श्रुत्वा शुभमनिन्दिता
2055006c कथं क्रव्यादसिंहानां शब्दं श्रोष्यत्यशोभनम्
2055007a महेन्द्रध्वजसंकाशः क्व नु शेते महाभुजः
2055007c भुजं परिघसंकाशमुपधाय महाबलः
2055008a पद्मवर्णं सुकेशान्तं पद्मनिःश्वासमुत्तमम्
2055008c कदा द्रक्ष्यामि रामस्य वदनं पुष्करेक्षणम्
2055009a वज्रसारमयं नूनं हृदयं मे न संशयः
2055009c अपश्यन्त्या न तं यद्वै फलतीदं सहस्रधा
2055010a यदि पञ्चदशे वर्षे राघवः पुनरेष्यति
2055010c जह्याद्राज्यं च कोशं च भरतेनोपभोक्ष्यते
2055011a एवं कनीयसा भ्रात्रा भुक्तं राज्यं विशां पते
2055011c भ्राता ज्येष्ठा वरिष्ठाश्च किमर्थं नावमंस्यते
2055012a न परेणाहृतं भक्ष्यं व्याघ्रः खादितुमिच्छति
2055012c एवमेव नरव्याघ्रः परलीढं न मंस्यते
2055013a हविराज्यं पुरोडाशाः कुशा यूपाश्च खादिराः
2055013c नैतानि यातयामानि कुर्वन्ति पुनरध्वरे
2055014a तथा ह्यात्तमिदं राज्यं हृतसारां सुरामिव
2055014c नाभिमन्तुमलं रामो नष्टसोममिवाध्वरम्
2055015a नैवंविधमसत्कारं राघवो मर्षयिष्यति
2055015c बलवानिव शार्दूलो बालधेरभिमर्शनम्
2055016a स तादृशः सिंहबलो वृषभाक्षो नरर्षभः
2055016c स्वयमेव हतः पित्रा जलजेनात्मजो यथा
2055017a द्विजाति चरितो धर्मः शास्त्रदृष्टः सनातनः
2055017c यदि ते धर्मनिरते त्वया पुत्रे विवासिते
2055018a गतिरेवाक्पतिर्नार्या द्वितीया गतिरात्मजः
2055018c तृतीया ज्ञातयो राजंश्चतुर्थी नेह विद्यते
2055019a तत्र त्वं चैव मे नास्ति रामश्च वनमाश्रितः
2055019c न वनं गन्तुमिच्छामि सर्वथा हि हता त्वया
2055020a हतं त्वया राज्यमिदं सराष्ट्रं; हतस्तथात्मा सह मन्त्रिभिश्च
2055020c हता सपुत्रास्मि हताश्च पौराः; सुतश्च भार्या च तव प्रहृष्टौ
2055021a इमां गिरं दारुणशब्दसंश्रितां; निशम्य राजापि मुमोह दुःखितः
2055021c ततः स शोकं प्रविवेश पार्थिवः; स्वदुष्कृतं चापि पुनस्तदास्मरत्
2056001a एवं तु क्रुद्धया राजा राममात्रा सशोकया
2056001c श्रावितः परुषं वाक्यं चिन्तयामास दुःखितः
2056002a तस्य चिन्तयमानस्य प्रत्यभात्कर्म दुष्कृतम्
2056002c यदनेन कृतं पूर्वमज्ञानाच्छब्दवेधिना
2056003a अमनास्तेन शोकेन रामशोकेन च प्रभुः
2056003c दह्यमानस्तु शोकाभ्यां कौसल्यामाह भूपतिः
2056004a प्रसादये त्वां कौसल्ये रचितोऽयं मयाञ्जलिः
2056004c वत्सला चानृशंसा च त्वं हि नित्यं परेष्वपि
2056005a भर्ता तु खलु नारीणां गुणवान्निर्गुणोऽपि वा
2056005c धर्मं विमृशमानानां प्रत्यक्षं देवि दैवतम्
2056006a सा त्वं धर्मपरा नित्यं दृष्टलोकपरावर
2056006c नार्हसे विप्रियं वक्तुं दुःखितापि सुदुःखितम्
2056007a तद्वाक्यं करुणं राज्ञः श्रुत्वा दीनस्य भाषितम्
2056007c कौसल्या व्यसृजद्बाष्पं प्रणालीव नवोदकम्
2056008a स मूद्र्ह्णि बद्ध्वा रुदती राज्ञः पद्ममिवाञ्जलिम्
2056008c संभ्रमादब्रवीत्त्रस्ता त्वरमाणाक्षरं वचः
2056009a प्रसीद शिरसा याचे भूमौ निततितास्मि ते
2056009c याचितास्मि हता देव हन्तव्याहं न हि त्वया
2056010a नैषा हि सा स्त्री भवति श्लाघनीयेन धीमता
2056010c उभयोर्लोकयोर्वीर पत्या या संप्रसाद्यते
2056011a जानामि धर्मं धर्मज्ञ त्वां जाने सत्यवादिनम्
2056011c पुत्रशोकार्तया तत्तु मया किमपि भाषितम्
2056012a शोको नाशयते धैर्यं शोको नाशयते श्रुतम्
2056012c शोको नाशयते सर्वं नास्ति शोकसमो रिपुः
2056013a शयमापतितः सोढुं प्रहरो रिपुहस्ततः
2056013c सोढुमापतितः शोकः सुसूक्ष्मोऽपि न शक्यते
2056014a वनवासाय रामस्य पञ्चरात्रोऽद्य गण्यते
2056014c यः शोकहतहर्षायाः पञ्चवर्षोपमो मम
2056015a तं हि चिन्तयमानायाः शोकोऽयं हृदि वर्धते
2056015c अदीनामिव वेगेन समुद्रसलिलं महत्
2056016a एवं हि कथयन्त्यास्तु कौसल्यायाः शुभं वचः
2056016c मन्दरश्मिरभूत्सुर्यो रजनी चाभ्यवर्तत
2056017a अथ प्रह्लादितो वाक्यैर्देव्या कौसल्यया नृपः
2056017c शोकेन च समाक्रान्तो निद्राया वशमेयिवान्
2057001a प्रतिबुद्धो मुहुर्तेन शोकोपहतचेतनः
2057001c अथ राजा दशरथः स चिन्तामभ्यपद्यत
2057002a रामलक्ष्मणयोश्चैव विवासाद्वासवोपमम्
2057002c आविवेशोपसर्गस्तं तमः सूर्यमिवासुरम्
2057003a स राजा रजनीं षष्ठीं रामे प्रव्रजिते वनम्
2057003c अर्धरात्रे दशरथः संस्मरन्दुष्कृतं कृतम्
2057003e कौसल्यां पुत्रशोकार्तामिदं वचनमब्रवीत्
2057004a यदाचरति कल्याणि शुभं वा यदि वाशुभम्
2057004c तदेव लभते भद्रे कर्ता कर्मजमात्मनः
2057005a गुरु लाघवमर्थानामारम्भे कर्मणां फलम्
2057005c दोषं वा यो न जानाति स बाल इति होच्यते
2057006a कश्चिदाम्रवणं छित्त्वा पलाशांश्च निषिञ्चति
2057006c पुष्पं दृष्ट्वा फले गृध्नुः स शोचति फलागमे
2057007a सोऽहमाम्रवणं छित्त्वा पलाशांश्च न्यषेचयम्
2057007c रामं फलागमे त्यक्त्वा पश्चाच्छोचामि दुर्मतिः
2057008a लब्धशब्देन कौसल्ये कुमारेण धनुष्मता
2057008c कुमारः शब्दवेधीति मया पापमिदं कृतम्
2057008e तदिदं मेऽनुसंप्राप्तं देवि दुःखं स्वयं कृतम्
2057009a संमोहादिह बालेन यथा स्याद्भक्षितं विषम्
2057009c एवं ममाप्यविज्ञातं शब्दवेध्यमयं फलम्
2057010a देव्यनूढा त्वमभवो युवराजो भवाम्यहम्
2057010c ततः प्रावृडनुप्राप्ता मदकामविवर्धिनी
2057011a उपास्यहि रसान्भौमांस्तप्त्वा च जगदंशुभिः
2057011c परेताचरितां भीमां रविराविशते दिशम्
2057012a उष्णमन्तर्दधे सद्यः स्निग्धा ददृशिरे घनाः
2057012c ततो जहृषिरे सर्वे भेकसारङ्गबर्हिणः
2057013a पतितेनाम्भसा छन्नः पतमानेन चासकृत्
2057013c आबभौ मत्तसारङ्गस्तोयराशिरिवाचलः
2057014a तस्मिन्नतिसुखे काले धनुष्मानिषुमान्रथी
2057014c व्यायाम कृतसंकल्पः सरयूमन्वगां नदीम्
2057015a निपाने महिषं रात्रौ गजं वाभ्यागतं नदीम्
2057015c अन्यं वा श्वापदं कंचिज्जिघांसुरजितेन्द्रियः
2057016a अथान्धकारे त्वश्रौषं जले कुम्भस्य पर्यतः
2057016c अचक्षुर्विषये घोषं वारणस्येव नर्दतः
2057017a ततोऽहं शरमुद्धृत्य दीप्तमाशीविषोपमम्
2057017c अमुञ्चं निशितं बाणमहमाशीविषोपमम्
2057018a तत्र वागुषसि व्यक्ता प्रादुरासीद्वनौकसः
2057018c हा हेति पततस्तोये वागभूत्तत्र मानुषी
2057018e कथमस्मद्विधे शस्त्रं निपतेत्तु तपस्विनि
2057019a प्रविविक्तां नदीं रात्रावुदाहारोऽहमागतः
2057019c इषुणाभिहतः केन कस्य वा किं कृतं मया
2057020a ऋषेर्हि न्यस्त दण्डस्य वने वन्येन जीवतः
2057020c कथं नु शस्त्रेण वधो मद्विधस्य विधीयते
2057021a जटाभारधरस्यैव वल्कलाजिनवाससः
2057021c को वधेन ममार्थी स्यात्किं वास्यापकृतं मया
2057022a एवं निष्फलमारब्धं केवलानर्थसंहितम्
2057022c न कश्चित्साधु मन्येत यथैव गुरुतल्पगम्
2057023a नेमं तथानुशोचामि जीवितक्षयमात्मनः
2057023c मातरं पितरं चोभावनुशोचामि मद्विधे
2057024a तदेतान्मिथुनं वृद्धं चिरकालभृतं मया
2057024c मयि पञ्चत्वमापन्ने कां वृत्तिं वर्तयिष्यति
2057025a वृद्धौ च मातापितरावहं चैकेषुणा हतः
2057025c केन स्म निहताः सर्वे सुबालेनाकृतात्मना
2057026a तं गिरं करुणां श्रुत्वा मम धर्मानुकाङ्क्षिणः
2057026c कराभ्यां सशरं चापं व्यथितस्यापतद्भुवि
2057027a तं देशमहमागम्य दीनसत्त्वः सुदुर्मनाः
2057027c अपश्यमिषुणा तीरे सरय्वास्तापसं हतम्
2057028a स मामुद्वीक्ष्य नेत्राभ्यां त्रस्तमस्वस्थचेतसम्
2057028c इत्युवाच वचः क्रूरं दिधक्षन्निव तेजसा
2057029a किं तवापकृतं राजन्वने निवसता मया
2057029c जिहीर्षुरम्भो गुर्वर्थं यदहं ताडितस्त्वया
2057030a एकेन खलु बाणेन मर्मण्यभिहते मयि
2057030c द्वावन्धौ निहतौ वृद्धौ माता जनयिता च मे
2057031a तौ नूनं दुर्बलावन्धौ मत्प्रतीक्षौ पिपासितौ
2057031c चिरमाशाकृतां तृष्णां कष्टां संधारयिष्यतः
2057032a न नूनं तपसो वास्ति फलयोगः श्रुतस्य वा
2057032c पिता यन्मां न जानाति शयानं पतितं भुवि
2057033a जानन्नपि च किं कुर्यादशक्तिरपरिक्रमः
2057033c भिद्यमानमिवाशक्तस्त्रातुमन्यो नगो नगम्
2057034a पितुस्त्वमेव मे गत्वा शीघ्रमाचक्ष्व राघव
2057034c न त्वामनुदहेत्क्रुद्धो वनं वह्निरिवैधितः
2057035a इयमेकपदी राजन्यतो मे पितुराश्रमः
2057035c तं प्रसादय गत्वा त्वं न त्वां स कुपितः शपेत्
2057036a विशल्यं कुरु मां राजन्मर्म मे निशितः शरः
2057036c रुणद्धि मृदु सोत्सेधं तीरमम्बुरयो यथा
2057037a न द्विजातिरहं राजन्मा भूत्ते मनसो व्यथा
2057037c शूद्रायामस्मि वैश्येन जातो जनपदाधिप
2057038a इतीव वदतः कृच्छ्राद्बाणाभिहतमर्मणः
2057038c तस्य त्वानम्यमानस्य तं बाणमहमुद्धरम्
2057039a जलार्द्रगात्रं तु विलप्य कृच्छा;न्मर्मव्रणं संततमुच्छसन्तम्
2057039c ततः सरय्वां तमहं शयानं; समीक्ष्य भद्रे सुभृशं विषण्णः
2058001a तदज्ञानान्महत्पापं कृत्वा संकुलितेन्द्रियः
2058001c एकस्त्वचिन्तयं बुद्ध्या कथं नु सुकृतं भवेत्
2058002a ततस्तं घटमादय पूर्णं परमवारिणा
2058002c आश्रमं तमहं प्राप्य यथाख्यातपथं गतः
2058003a तत्राहं दुर्बलावन्धौ वृद्धावपरिणायकौ
2058003c अपश्यं तस्य पितरौ लूनपक्षाविव द्विजौ
2058004a तन्निमित्ताभिरासीनौ कथाभिरपरिक्रमौ
2058004c तामाशां मत्कृते हीनावुदासीनावनाथवत्
2058005a पदशब्दं तु मे श्रुत्वा मुनिर्वाक्यमभाषत
2058005c किं चिरायसि मे पुत्र पानीयं क्षिप्रमानय
2058006a यन्निमित्तमिदं तात सलिले क्रीडितं त्वया
2058006c उत्कण्ठिता ते मातेयं प्रविश क्षिप्रमाश्रमम्
2058007a यद्व्यलीकं कृतं पुत्र मात्रा ते यदि वा मया
2058007c न तन्मनसि कर्तव्यं त्वया तात तपस्विना
2058008a त्वं गतिस्त्वगतीनां च चक्षुस्त्वं हीनचक्षुषाम्
2058008c समासक्तास्त्वयि प्राणाः किंचिन्नौ नाभिभाषसे
2058009a मुनिमव्यक्तया वाचा तमहं सज्जमानया
2058009c हीनव्यञ्जनया प्रेक्ष्य भीतो भीत इवाब्रुवम्
2058010a मनसः कर्म चेष्टाभिरभिसंस्तभ्य वाग्बलम्
2058010c आचचक्षे त्वहं तस्मै पुत्रव्यसनजं भयम्
2058011a क्षत्रियोऽहं दशरथो नाहं पुत्रो महात्मनः
2058011c सज्जनावमतं दुःखमिदं प्राप्तं स्वकर्मजम्
2058012a भगवंश्चापहस्तोऽहं सरयूतीरमागतः
2058012c जिघांसुः श्वापदं किंचिन्निपाने वागतं गजम्
2058013a तत्र श्रुतो मया शब्दो जले कुम्भस्य पूर्यतः
2058013c द्विपोऽयमिति मत्वा हि बाणेनाभिहतो मया
2058014a गत्वा नद्यास्ततस्तीरमपश्यमिषुणा हृदि
2058014c विनिर्भिन्नं गतप्राणं शयानं भुवि तापसम्
2058015a भगवञ्शब्दमालक्ष्य मया गजजिघांसुना
2058015c विसृष्टोऽम्भसि नाराचस्तेन ते निहतः सुतः
2058016a स चोद्धृतेन बाणेन तत्रैव स्वर्गमास्थितः
2058016c भगवन्तावुभौ शोचन्नन्धाविति विलप्य च
2058017a अज्ञानाद्भवतः पुत्रः सहसाभिहतो मया
2058017c शेषमेवंगते यत्स्यात्तत्प्रसीदतु मे मुनिः
2058018a स तच्छ्रुत्वा वचः क्रूरं निःश्वसञ्शोककर्शितः
2058018c मामुवाच महातेजाः कृताञ्जलिमुपस्थितम्
2058019a यद्येतदशुभं कर्म न स्म मे कथयेः स्वयम्
2058019c फलेन्मूर्धा स्म ते राजन्सद्यः शतसहस्रधा
2058020a क्षत्रियेण वधो राजन्वानप्रस्थे विशेषतः
2058020c ज्ञानपूर्वं कृतः स्थानाच्च्यावयेदपि वज्रिणम्
2058021a अज्ञानाद्धि कृतं यस्मादिदं तेनैव जीवसि
2058021c अपि ह्यद्य कुलं नस्याद्राघवाणां कुतो भवान्
2058022a नय नौ नृप तं देशमिति मां चाभ्यभाषत
2058022c अद्य तं द्रष्टुमिच्छावः पुत्रं पश्चिमदर्शनम्
2058023a रुधिरेणावसिताङ्गं प्रकीर्णाजिनवाससम्
2058023c शयानं भुवि निःसंज्ञं धर्मराजवशं गतम्
2058024a अथाहमेकस्तं देशं नीत्वा तौ भृशदुःखितौ
2058024c अस्पर्शयमहं पुत्रं तं मुनिं सह भार्यया
2058025a तौ पुत्रमात्मनः स्पृष्ट्वा तमासाद्य तपस्विनौ
2058025c निपेततुः शरीरेऽस्य पिता चास्येदमब्रवीत्
2058026a न न्वहं ते प्रियः पुत्र मातरं पश्य धार्मिक
2058026c किं नु नालिङ्गसे पुत्र सुकुमार वचो वद
2058027a कस्य वापररात्रेऽहं श्रोष्यामि हृदयंगमम्
2058027c अधीयानस्य मधुरं शास्त्रं वान्यद्विशेषतः
2058028a को मां संध्यामुपास्यैव स्नात्वा हुतहुताशनः
2058028c श्लाघयिष्यत्युपासीनः पुत्रशोकभयार्दितम्
2058029a कन्दमूलफलं हृत्वा को मां प्रियमिवातिथिम्
2058029c भोजयिष्यत्यकर्मण्यमप्रग्रहमनायकम्
2058030a इमामन्धां च वृद्धां च मातरं ते तपस्विनीम्
2058030c कथं पुत्र भरिष्यामि कृपणां पुत्रगर्धिनीम्
2058031a तिष्ठ मा मा गमः पुत्र यमस्य सदनं प्रति
2058031c श्वो मया सह गन्तासि जनन्या च समेधितः
2058032a उभावपि च शोकार्तावनाथौ कृपणौ वने
2058032c क्षिप्रमेव गमिष्यावस्त्वया हीनौ यमक्षयम्
2058033a ततो वैवस्वतं दृष्ट्वा तं प्रवक्ष्यामि भारतीम्
2058033c क्षमतां धर्मराजो मे बिभृयात्पितरावयम्
2058034a अपापोऽसि यथा पुत्र निहतः पापकर्मणा
2058034c तेन सत्येन गच्छाशु ये लोकाः शस्त्रयोधिनाम्
2058035a यान्ति शूरा गतिं यां च संग्रामेष्वनिवर्तिनः
2058035c हतास्त्वभिमुखाः पुत्र गतिं तां परमां व्रज
2058036a यां गतिं सगरः शैब्यो दिलीपो जनमेजयः
2058036c नहुषो धुन्धुमारश्च प्राप्तास्तां गच्छ पुत्रक
2058037a या गतिः सर्वसाधूनां स्वाध्यायात्पतसश्च या
2058037c भूमिदस्याहिताग्नेश्च एकपत्नीव्रतस्य च
2058038a गोसहस्रप्रदातॄणां या या गुरुभृतामपि
2058038c देहन्यासकृतां या च तां गतिं गच्छ पुत्रक
2058038e न हि त्वस्मिन्कुले जातो गच्छत्यकुशलां गतिम्
2058039a एवं स कृपणं तत्र पर्यदेवयतासकृत्
2058039c ततोऽस्मै कर्तुमुदकं प्रवृत्तः सह भार्यया
2058040a स तु दिव्येन रूपेण मुनिपुत्रः स्वकर्मभिः
2058040c आश्वास्य च मुहूर्तं तु पितरौ वाक्यमब्रवीत्
2058041a स्थानमस्मि महत्प्राप्तो भवतोः परिचारणात्
2058041c भवन्तावपि च क्षिप्रं मम मूलमुपैष्यतः
2058042a एवमुक्त्वा तु दिव्येन विमानेन वपुष्मता
2058042c आरुरोह दिवं क्षिप्रं मुनिपुत्रो जितेन्द्रियः
2058043a स कृत्वा तूदकं तूर्णं तापसः सह भार्यया
2058043c मामुवाच महातेजाः कृताञ्जलिमुपस्थितम्
2058044a अद्यैव जहि मां राजन्मरणे नास्ति मे व्यथा
2058044c यच्छरेणैकपुत्रं मां त्वमकार्षीरपुत्रकम्
2058045a त्वया तु यदविज्ञानान्निहतो मे सुतः शुचिः
2058045c तेन त्वामभिशप्स्यामि सुदुःखमतिदारुणम्
2058046a पुत्रव्यसनजं दुःखं यदेतन्मम साम्प्रतम्
2058046c एवं त्वं पुत्रशोकेन राजन्कालं करिष्यसि
2058047a तस्मान्मामागतं भद्रे तस्योदारस्य तद्वचः
2058047c यदहं पुत्रशोकेन संत्यक्ष्याम्यद्य जीवितम्
2058048a यदि मां संस्पृशेद्रामः सकृदद्यालभेत वा
2058048c न तन्मे सदृशं देवि यन्मया राघवे कृतम्
2058049a चक्षुषा त्वां न पश्यामि स्मृतिर्मम विलुप्यते
2058049c दूता वैवस्वतस्यैते कौसल्ये त्वरयन्ति माम्
2058050a अतस्तु किं दुःखतरं यदहं जीवितक्षये
2058050c न हि पश्यामि धर्मज्ञं रामं सत्यपराक्यमम्
2058051a न ते मनुष्या देवास्ते ये चारुशुभकुण्डलम्
2058051c मुखं द्रक्ष्यन्ति रामस्य वर्षे पञ्चदशे पुनः
2058052a पद्मपत्रेक्षणं सुभ्रु सुदंष्ट्रं चारुनासिकम्
2058052c धन्या द्रक्ष्यन्ति रामस्य ताराधिपनिभं मुखम्
2058053a सदृशं शारदस्येन्दोः फुल्लस्य कमलस्य च
2058053c सुगन्धि मम नाथस्य धन्या द्रक्ष्यन्ति तन्मुखम्
2058054a निवृत्तवनवासं तमयोध्यां पुनरागतम्
2058054c द्रक्ष्यन्ति सुखिनो रामं शुक्रं मार्गगतं यथा
2058055a अयमात्मभवः शोको मामनाथमचेतनम्
2058055c संसादयति वेगेन यथा कूलं नदीरयः
2058056a हा राघव महाबाहो हा ममायास नाशन
2058056c राजा दशरथः शोचञ्जीवितान्तमुपागमत्
2058057a तथा तु दीनं कथयन्नराधिपः; प्रियस्य पुत्रस्य विवासनातुरः
2058057c गतेऽर्धरात्रे भृशदुःखपीडित;स्तदा जहौ प्राणमुदारदर्शनः
2059001a अथ रात्र्यां व्यतीतायां प्रातरेवापरेऽहनि
2059001c बन्दिनः पर्युपातिष्ठंस्तत्पार्थिवनिवेशनम्
2059002a ततः शुचिसमाचाराः पर्युपस्थान कोविदः
2059002c स्त्रीवर्षवरभूयिष्ठा उपतस्थुर्यथापुरम्
2059003a हरिचन्दनसंपृक्तमुदकं काञ्चनैर्घटैः
2059003c आनिन्युः स्नानशिक्षाज्ञा यथाकालं यथाविधि
2059004a मङ्गलालम्भनीयानि प्राशनीयानुपस्करान्
2059004c उपनिन्युस्तथाप्यन्याः कुमारी बहुलाः स्त्रियः
2059005a अथ याः कोसलेन्द्रस्य शयनं प्रत्यनन्तराः
2059005c ताः स्त्रियस्तु समागम्य भर्तारं प्रत्यबोधयन्
2059006a ता वेपथुपरीताश्च राज्ञः प्राणेषु शङ्किताः
2059006c प्रतिस्रोतस्तृणाग्राणां सदृशं संचकम्पिरे
2059007a अथ संवेपमनानां स्त्रीणां दृष्ट्वा च पार्थिवम्
2059007c यत्तदाशङ्कितं पापं तस्य जज्ञे विनिश्चयः
2059008a ततः प्रचुक्रुशुर्दीनाः सस्वरं ता वराङ्गनाः
2059008c करेणव इवारण्ये स्थानप्रच्युतयूथपाः
2059009a तासामाक्रन्द शब्देन सहसोद्गतचेतने
2059009c कौसल्या च सुमित्राच त्यक्तनिद्रे बभूवतुः
2059010a कौसल्या च सुमित्रा च दृष्ट्वा स्पृष्ट्वा च पार्थिवम्
2059010c हा नाथेति परिक्रुश्य पेततुर्धरणीतले
2059011a सा कोसलेन्द्रदुहिता वेष्टमाना महीतले
2059011c न बभ्राज रजोध्वस्ता तारेव गगनच्युता
2059012a तत्समुत्त्रस्तसंभ्रान्तं पर्युत्सुकजनाकुलम्
2059012c सर्वतस्तुमुलाक्रन्दं परितापार्तबान्धवम्
2059013a सद्यो निपतितानन्दं दीनविक्लवदर्शनम्
2059013c बभूव नरदेवस्य सद्म दिष्टान्तमीयुषः
2059014a अतीतमाज्ञाय तु पार्थिवर्षभं; यशस्विनं संपरिवार्य पत्नयः
2059014c भृशं रुदन्त्यः करुणं सुदुःखिताः; प्रगृह्य बाहू व्यलपन्ननाथवत्
2060001a तमग्निमिव संशान्तमम्बुहीनमिवार्णवम्
2060001c हतप्रभमिवादित्यं स्वर्गथं प्रेक्ष्य भूमिपम्
2060002a कौसल्या बाष्पपूर्णाक्षी विविधं शोककर्शिता
2060002c उपगृह्य शिरो राज्ञः कैकेयीं प्रत्यभाषत
2060003a सकामा भव कैकेयि भुङ्क्ष्व राज्यमकण्टकम्
2060003c त्यक्त्वा राजानमेकाग्रा नृशंसे दुष्टचारिणि
2060004a विहाय मां गतो रामो भर्ता च स्वर्गतो मम
2060004c विपथे सार्थहीनेव नाहं जीवितुमुत्सहे
2060005a भर्तारं तं परित्यज्य का स्त्री दैवतमात्मनः
2060005c इच्छेज्जीवितुमन्यत्र कैकेय्यास्त्यक्तधर्मणः
2060006a न लुब्धो बुध्यते दोषान्किं पाकमिव भक्षयन्
2060006c कुब्जानिमित्तं कैकेय्या राघवाणान्कुलं हतम्
2060007a अनियोगे नियुक्तेन राज्ञा रामं विवासितम्
2060007c सभार्यं जनकः श्रुत्वा परितप्स्यत्यहं यथा
2060008a रामः कमलपत्राक्षो जीवनाशमितो गतः
2060008c विदेहराजस्य सुता तहा सीता तपस्विनी
2060008e दुःखस्यानुचिता दुःखं वने पर्युद्विजिष्यति
2060009a नदतां भीमघोषाणां निशासु मृगपक्षिणाम्
2060009c निशम्य नूनं संस्त्रस्ता राघवं संश्रयिष्यति
2060010a वृद्धश्चैवाल्पपुत्रश्च वैदेहीमनिचिन्तयन्
2060010c सोऽपि शोकसमाविष्टो ननु त्यक्ष्यति जीवितम्
2060011a तां ततः संपरिष्वज्य विलपन्तीं तपस्विनीम्
2060011c व्यपनिन्युः सुदुःखार्तां कौसल्यां व्यावहारिकाः
2060012a तैलद्रोण्यामथामात्याः संवेश्य जगतीपतिम्
2060012c राज्ञः सर्वाण्यथादिष्टाश्चक्रुः कर्माण्यनन्तरम्
2060013a न तु संकलनं राज्ञो विना पुत्रेण मन्त्रिणः
2060013c सर्वज्ञाः कर्तुमीषुस्ते ततो रक्षन्ति भूमिपम्
2060014a तैलद्रोण्यां तु सचिवैः शायितं तं नराधिपम्
2060014c हा मृतोऽयमिति ज्ञात्वा स्त्रियस्ताः पर्यदेवयन्
2060015a बाहूनुद्यम्य कृपणा नेत्रप्रस्रवणैर्मुखैः
2060015c रुदन्त्यः शोकसंतप्ताः कृपणं पर्यदेवयन्
2060016a निशानक्षत्रहीनेव स्त्रीव भर्तृविवर्जिता
2060016c पुरी नाराजतायोध्या हीना राज्ञा महात्मना
2060017a बाष्पपर्याकुलजना हाहाभूतकुलाङ्गना
2060017c शून्यचत्वरवेश्मान्ता न बभ्राज यथापुरम्
2060018a गतप्रभा द्यौरिव भास्करं विना; व्यपेतनक्षत्रगणेव शर्वरी
2060018c पुरी बभासे रहिता महात्मना; न चास्रकण्ठाकुलमार्गचत्वरा
2060019a नराश्च नार्यश्च समेत्य संघशो; विगर्हमाणा भरतस्य मातरम्
2060019c तदा नगर्यां नरदेवसंक्षये; बभूवुरार्ता न च शर्म लेभिरे
2061001a व्यतीतायां तु शर्वर्यामादित्यस्योदये ततः
2061001c समेत्य राजकर्तारः सभामीयुर्द्विजातयः
2061002a मार्कण्डेयोऽथ मौद्गल्यो वामदेवश्च काश्यपः
2061002c कात्ययनो गौतमश्च जाबालिश्च महायशाः
2061003a एते द्विजाः सहामात्यैः पृथग्वाचमुदीरयन्
2061003c वसिष्ठमेवाभिमुखाः श्रेष्ठो राजपुरोहितम्
2061004a अतीता शर्वरी दुःखं या नो वर्षशतोपमा
2061004c अस्मिन्पञ्चत्वमापन्ने पुत्रशोकेन पार्थिवे
2061005a स्वर्गतश्च महाराजो रामश्चारण्यमाश्रितः
2061005c लक्ष्मणश्चापि तेजस्वी रामेणैव गतः सह
2061006a उभौ भरतशत्रुघ्नौ क्केकयेषु परंतपौ
2061006c पुरे राजगृहे रम्ये मातामहनिवेशने
2061007a इक्ष्वाकूणामिहाद्यैव कश्चिद्राजा विधीयताम्
2061007c अराजकं हि नो राष्ट्रं न विनाशमवाप्नुयात्
2061008a नाराजले जनपदे विद्युन्माली महास्वनः
2061008c अभिवर्षति पर्जन्यो महीं दिव्येन वारिणा
2061009a नाराजके जनपदे बीजमुष्टिः प्रकीर्यते
2061009c नाराकके पितुः पुत्रो भार्या वा वर्तते वशे
2061010a अराजके धनं नास्ति नास्ति भार्याप्यराजके
2061010c इदमत्याहितं चान्यत्कुतः सत्यमराजके
2061011a नाराजके जनपदे कारयन्ति सभां नराः
2061011c उद्यानानि च रम्याणि हृष्टाः पुण्यगृहाणि च
2061012a नाराजके जनपदे यज्ञशीला द्विजातयः
2061012c सत्राण्यन्वासते दान्ता ब्राह्मणाः संशितव्रताः
2061013a नाराजके जनपदे प्रभूतनटनर्तकाः
2061013c उत्सवाश्च समाजाश्च वर्धन्ते राष्ट्रवर्धनाः
2061014a नारजके जनपदे सिद्धार्था व्यवहारिणः
2061014c कथाभिरनुरज्यन्ते कथाशीलाः कथाप्रियैः
2061015a नाराजके जनपदे वाहनैः शीघ्रगामिभिः
2061015c नरा निर्यान्त्यरण्यानि नारीभिः सह कामिनः
2061016a नाराकजे जनपदे धनवन्तः सुरक्षिताः
2061016c शेरते विवृत द्वाराः कृषिगोरक्षजीविनः
2061017a नाराजके जनपदे वणिजो दूरगामिनः
2061017c गच्छन्ति क्षेममध्वानं बहुपुण्यसमाचिताः
2061018a नाराजके जनपदे चरत्येकचरो वशी
2061018c भावयन्नात्मनात्मानं यत्रसायंगृहो मुनिः
2061019a नाराजके जनपदे योगक्षेमं प्रवर्तते
2061019c न चाप्यराजके सेना शत्रून्विषहते युधि
2061020a यथा ह्यनुदका नद्यो यथा वाप्यतृणं वनम्
2061020c अगोपाला यथा गावस्तथा राष्ट्रमराजकम्
2061021a नाराजके जनपदे स्वकं भवति कस्यचित्
2061021c मत्स्या इव नरा नित्यं भक्षयन्ति परस्परम्
2061022a येहि संभिन्नमर्यादा नास्तिकाश्छिन्नसंशयाः
2061022c तेऽपि भावाय कल्पन्ते राजदण्डनिपीडिताः
2061023a अहो तम इवेदं स्यान्न प्रज्ञायेत किंचन
2061023c राजा चेन्न भवेँल्लोके विभजन्साध्वसाधुनी
2061024a जीवत्यपि महाराजे तवैव वचनं वयम्
2061024c नातिक्रमामहे सर्वे वेलां प्राप्येव सागरः
2061025a स नः समीक्ष्य द्विजवर्यवृत्तं; नृपं विना राज्यमरण्यभूतम्
2061025c कुमारमिक्ष्वाकुसुतं वदान्यं; त्वमेव राजानमिहाभिषिञ्चय
2062001a तेषां तद्वचनं श्रुत्वा वसिष्ठः प्रत्युवाच ह
2062001c मित्रामात्यगणान्सर्वान्ब्राह्मणांस्तानिदं वचः
2062002a यदसौ मातुलकुले पुरे राजगृहे सुखी
2062002c भरतो वसति भ्रात्रा शत्रुघ्नेन समन्वितः
2062003a तच्छीघ्रं जवना दूता गच्छन्तु त्वरितैर्हयैः
2062003c आनेतुं भ्रातरौ वीरौ किं समीक्षामहे वयम्
2062004a गच्छन्त्विति ततः सर्वे वसिष्ठं वाक्यमब्रुवन्
2062004c तेषां तद्वचनं श्रुत्वा वसिष्ठो वाक्यमब्रवीत्
2062005a एहि सिद्धार्थ विजय जयन्ताशोकनन्दन
2062005c श्रूयतामितिकर्तव्यं सर्वानेव ब्रवीमि वः
2062006a पुरं राजगृहं गत्वा शीघ्रं शीघ्रजवैर्हयैः
2062006c त्यक्तशोकैरिदं वाच्यः शासनाद्भरतो मम
2062007a पुरोहितस्त्वां कुशलं प्राह सर्वे च मन्त्रिणः
2062007c त्वरमाणश्च निर्याहि कृत्यमात्ययिकं त्वया
2062008a मा चास्मै प्रोषितं रामं मा चास्मै पितरं मृतम्
2062008c भवन्तः शंसिषुर्गत्वा राघवाणामिमं क्षयम्
2062009a कौशेयानि च वस्त्राणि भूषणानि वराणि च
2062009c क्षिप्रमादाय राज्ञश्च भरतस्य च गच्छत
2062009e वसिष्ठेनाभ्यनुज्ञाता दूताः संत्वरिता ययुः
2062010a ते हस्तिन पुरे गङ्गां तीर्त्वा प्रत्यङ्मुखा ययुः
2062010c पाञ्चालदेशमासाद्य मध्येन कुरुजाङ्गलम्
2062011a ते प्रसन्नोदकां दिव्यां नानाविहगसेविताम्
2062011c उपातिजग्मुर्वेगेन शरदण्डां जनाकुलाम्
2062012a निकूलवृक्षमासाद्य दिव्यं सत्योपयाचनम्
2062012c अभिगम्याभिवाद्यं तं कुलिङ्गां प्राविशन्पुरीम्
2062013a अभिकालं ततः प्राप्य तेजोभिभवनाच्च्युताः
2062013c ययुर्मध्येन बाह्लीकान्सुदामानं च पर्वतम्
2062013e विष्णोः पदं प्रेक्षमाणा विपाशां चापि शाल्मलीम्
2062014a ते श्रान्तवाहना दूता विकृष्टेन सता पथा
2062014c गिरि व्रजं पुर वरं शीघ्रमासेदुरञ्जसा
2062015a भर्तुः प्रियार्थं कुलरक्षणार्थं; भर्तुश्च वंशस्य परिग्रहार्थम्
2062015c अहेडमानास्त्वरया स्म दूता; रात्र्यां तु ते तत्पुरमेव याताः
2063001a यामेव रात्रिं ते दूताः प्रविशन्ति स्म तां पुरीम्
2063001c भरतेनापि तां रात्रिं स्वप्नो दृष्टोऽयमप्रियः
2063002a व्युष्टामेव तु तां रात्रिं दृष्ट्वा तं स्वप्नमप्रियम्
2063002c पुत्रो राजाधिराजस्य सुभृशं पर्यतप्यत
2063003a तप्यमानं समाज्ञाय वयस्याः प्रियवादिनः
2063003c आयासं हि विनेष्यन्तः सभायां चक्रिरे कथाः
2063004a वादयन्ति तथा शान्तिं लासयन्त्यपि चापरे
2063004c नाटकान्यपरे प्राहुर्हास्यानि विविधानि च
2063005a स तैर्महात्मा भरतः सखिभिः प्रिय वादिभिः
2063005c गोष्ठीहास्यानि कुर्वद्भिर्न प्राहृष्यत राघवः
2063006a तमब्रवीत्प्रियसखो भरतं सखिभिर्वृतम्
2063006c सुहृद्भिः पर्युपासीनः किं सखे नानुमोदसे
2063007a एवं ब्रुवाणं सुहृदं भरतः प्रत्युवाच ह
2063007c शृणु त्वं यन्निमित्तंमे दैन्यमेतदुपागतम्
2063008a स्वप्ने पितरमद्राक्षं मलिनं मुक्तमूर्धजम्
2063008c पतन्तमद्रिशिखरात्कलुषे गोमये ह्रदे
2063009a प्लवमानश्च मे दृष्टः स तस्मिन्गोमयह्रदे
2063009c पिबन्नञ्जलिना तैलं हसन्निव मुहुर्मुहुः
2063010a ततस्तिलोदनं भुक्त्वा पुनः पुनरधःशिराः
2063010c तैलेनाभ्यक्तसर्वाङ्गस्तैलमेवावगाहत
2063011a स्वप्नेऽपि सागरं शुष्कं चन्द्रं च पतितं भुवि
2063011c सहसा चापि संशन्तं ज्वलितं जातवेदसम्
2063012a अवदीर्णां च पृथिवीं शुष्कांश्च विविधान्द्रुमान्
2063012c अहं पश्यामि विध्वस्तान्सधूमांश्चैव पार्वतान्
2063013a पीठे कार्ष्णायसे चैनं निषण्णं कृष्णवाससम्
2063013c प्रहसन्ति स्म राजानं प्रमदाः कृष्णपिङ्गलाः
2063014a त्वरमाणश्च धर्मात्मा रक्तमाल्यानुलेपनः
2063014c रथेन खरयुक्तेन प्रयातो दक्षिणामुखः
2063015a एवमेतन्मया दृष्टमिमां रात्रिं भयावहाम्
2063015c अहं रामोऽथ वा राजा लक्ष्मणो वा मरिष्यति
2063016a नरो यानेन यः स्वप्ने खरयुक्तेन याति हि
2063016c अचिरात्तस्य धूमाग्रं चितायां संप्रदृश्यते
2063016e एतन्निमित्तं दीनोऽहं तन्न वः प्रतिपूजये
2063017a शुष्यतीव च मे कण्ठो न स्वस्थमिव मे मनः
2063017c जुगुप्सन्निव चात्मानं न च पश्यामि कारणम्
2063018a इमां हि दुःस्वप्नगतिं निशाम्य ता;मनेकरूपामवितर्कितां पुरा
2063018c भयं महत्तद्धृदयान्न याति मे; विचिन्त्य राजानमचिन्त्यदर्शनम्
2064001a भरते ब्रुवति स्वप्नं दूतास्ते क्लान्तवाहनाः
2064001c प्रविश्यासह्यपरिखं रम्यं राजगृहं पुरम्
2064002a समागम्य तु राज्ञा च राजपुत्रेण चार्चिताः
2064002c राज्ञः पादौ गृहीत्वा तु तमूचुर्भरतं वचः
2064003a पुरोहितस्त्वा कुशलं प्राह सर्वे च मन्त्रिणः
2064003c त्वरमाणश्च निर्याहि कृत्यमात्ययिकं त्वया
2064004a अत्र विंशतिकोट्यस्तु नृपतेर्मातुलस्य ते
2064004c दशकोट्यस्तु संपूर्णास्तथैव च नृपात्मज
2064005a प्रतिगृह्य च तत्सर्वं स्वनुरक्तः सुहृज्जने
2064005c दूतानुवाच भरतः कामैः संप्रतिपूज्य तान्
2064006a कच्चित्सुकुशली राजा पिता दशरथो मम
2064006c कच्चिच्चारागता रामे लक्ष्मणे वा महात्मनि
2064007a आर्या च धर्मनिरता धर्मज्ञा धर्मदर्शिनी
2064007c अरोगा चापि कौसल्या माता रामस्य धीमतः
2064008a कच्चित्सुमित्रा धर्मज्ञा जननी लक्ष्मणस्य या
2064008c शत्रुघ्नस्य च वीरस्य सारोगा चापि मध्यमा
2064009a आत्मकामा सदा चण्डी क्रोधना प्राज्ञमानिनी
2064009c अरोगा चापि कैकेयी माता मे किमुवाच ह
2064010a एवमुक्तास्तु ते दूता भरतेन महात्मना
2064010c ऊचुः संप्रश्रितं वाक्यमिदं तं भरतं तदा
2064010e कुशलास्ते नरव्याघ्र येषां कुशलमिच्छसि
2064011a भरतश्चापि तान्दूतानेवमुक्तोऽभ्यभाषत
2064011c आपृच्छेऽहं महाराजं दूताः संत्वरयन्ति माम्
2064012a एवमुक्त्वा तु तान्दूतान्भरतः पार्थिवात्मजः
2064012c दूतैः संचोदितो वाक्यं मातामहमुवाच ह
2064013a राजन्पितुर्गमिष्यामि सकाशं दूतचोदितः
2064013c पुनरप्यहमेष्यामि यदा मे त्वं स्मरिष्यसि
2064014a भरतेनैवमुक्तस्तु नृपो मातामहस्तदा
2064014c तमुवाच शुभं वाक्यं शिरस्याघ्राय राघवम्
2064015a गच्छ तातानुजाने त्वां कैकेयी सुप्रजास्त्वया
2064015c मातरं कुशलं ब्रूयाः पितरं च परंतप
2064016a पुरोहितं च कुशलं ये चान्ये द्विजसत्तमाः
2064016c तौ च तात महेष्वासौ भ्रातरु रामलक्ष्मणौ
2064017a तस्मै हस्त्युत्तमांश्चित्रान्कम्बलानजिनानि च
2064017c अभिसत्कृत्य कैकेयो भरताय धनं ददौ
2064018a रुक्म निष्कसहस्रे द्वे षोडशाश्वशतानि च
2064018c सत्कृत्य कैकेयी पुत्रं केकयो धनमादिशत्
2064019a तथामात्यानभिप्रेतान्विश्वास्यांश्च गुणान्वितान्
2064019c ददावश्वपतिः शीघ्रं भरतायानुयायिनः
2064020a ऐरावतानैन्द्रशिरान्नागान्वै प्रियदर्शनान्
2064020c खराञ्शीघ्रान्सुसंयुक्तान्मातुलोऽस्मै धनं ददौ
2064021a अन्तःपुरेऽतिसंवृद्धान्व्याघ्रवीर्यबलान्वितान्
2064021c दंष्ट्रायुधान्महाकायाञ्शुनश्चोपायनं ददौ
2064022a स मातामहमापृच्छ्य मातुलं च युधाजितम्
2064022c रथमारुह्य भरतः शत्रुघ्नसहितो ययौ
2064023a रथान्मण्डलचक्रांश्च योजयित्वा परःशतम्
2064023c उष्ट्रगोश्वखरैर्भृत्या भरतं यान्तमन्वयुः
2064024a बलेन गुप्तो भरतो महात्मा; सहार्यकस्यात्मसमैरमात्यैः
2064024c आदाय शत्रुघ्नमपेतशत्रु;र्गृहाद्ययौ सिद्ध इवेन्द्रलोकात्
2065001a स प्राङ्मुखो राजगृहादभिनिर्याय वीर्यवान्
2065001c ह्रादिनीं दूरपारां च प्रत्यक्स्रोतस्तरङ्गिणीम्
2065001e शतद्रूमतरच्छ्रीमान्नदीमिक्ष्वाकुनन्दनः
2065002a एलधाने नदीं तीर्त्वा प्राप्य चापरपर्पटान्
2065002c शिलामाकुर्वतीं तीर्त्वा आग्नेयं शल्यकर्तनम्
2065003a सत्यसंधः शुचिः श्रीमान्प्रेक्षमाणः शिलावहाम्
2065003c अत्ययात्स महाशैलान्वनं चैत्ररथं प्रति
2065004a वेगिनीं च कुलिङ्गाख्यां ह्रादिनीं पर्वतावृताम्
2065004c यमुनां प्राप्य संतीर्णो बलमाश्वासयत्तदा
2065005a शीतीकृत्य तु गात्राणि क्लान्तानाश्वास्य वाजिनः
2065005c तत्र स्नात्वा च पीत्वा च प्रायादादाय चोदकम्
2065006a राजपुत्रो महारण्यमनभीक्ष्णोपसेवितम्
2065006c भद्रो भद्रेण यानेन मारुतः खमिवात्ययात्
2065007a तोरणं दक्षिणार्धेन जम्बूप्रस्थमुपागमत्
2065007c वरूथं च ययौ रम्यं ग्रामं दशरथात्मजः
2065008a तत्र रम्ये वने वासं कृत्वासौ प्राङ्मुखो ययौ
2065008c उद्यानमुज्जिहानायाः प्रियका यत्र पादपाः
2065009a सालांस्तु प्रियकान्प्राप्य शीघ्रानास्थाय वाजिनः
2065009c अनुज्ञाप्याथ भरतो वाहिनीं त्वरितो ययौ
2065010a वासं कृत्वा सर्वतीर्थे तीर्त्वा चोत्तानकां नदीम्
2065010c अन्या नदीश्च विविधाः पार्वतीयैस्तुरंगमैः
2065011a हस्तिपृष्ठकमासाद्य कुटिकामत्यवर्तत
2065011c ततार च नरव्याघ्रो लौहित्ये स कपीवतीम्
2065011e एकसाले स्थाणुमतीं विनते गोमतीं नदीम्
2065012a कलिङ्ग नगरे चापि प्राप्य सालवनं तदा
2065012c भरतः क्षिप्रमागच्छत्सुपरिश्रान्तवाहनः
2065013a वनं च समतीत्याशु शर्वर्यामरुणोदये
2065013c अयोध्यां मनुना राज्ञा निर्मितां स ददर्श ह
2065014a तां पुरीं पुरुषव्याघ्रः सप्तरात्रोषिटः पथि
2065014c अयोध्यामग्रतो दृष्ट्वा रथे सारथिमब्रवीत्
2065015a एषा नातिप्रतीता मे पुण्योद्याना यशस्विनी
2065015c अयोध्या दृश्यते दूरात्सारथे पाण्डुमृत्तिका
2065016a यज्वभिर्गुणसंपन्नैर्ब्राह्मणैर्वेदपारगैः
2065016c भूयिष्ठमृद्धैराकीर्णा राजर्षिवरपालिता
2065017a अयोध्यायां पुराशब्दः श्रूयते तुमुलो महान्
2065017c समन्तान्नरनारीणां तमद्य न शृणोम्यहम्
2065018a उद्यानानि हि सायाह्ने क्रीडित्वोपरतैर्नरैः
2065018c समन्ताद्विप्रधावद्भिः प्रकाशन्ते ममान्यदा
2065019a तान्यद्यानुरुदन्तीव परित्यक्तानि कामिभिः
2065019c अरण्यभूतेव पुरी सारथे प्रतिभाति मे
2065020a न ह्यत्र यानैर्दृश्यन्ते न गजैर्न च वाजिभिः
2065020c निर्यान्तो वाभियान्तो वा नरमुख्या यथापुरम्
2065021a अनिष्टानि च पापानि पश्यामि विविधानि च
2065021c निमित्तान्यमनोज्ञानि तेन सीदति ते मनः
2065022a द्वारेण वैजयन्तेन प्राविशच्छ्रान्तवाहनः
2065022c द्वाःस्थैरुत्थाय विजयं पृष्टस्तैः सहितो ययौ
2065023a स त्वनेकाग्रहृदयो द्वाःस्थं प्रत्यर्च्य तं जनम्
2065023c सूतमश्वपतेः क्लान्तमब्रवीत्तत्र राघवः
2065024a श्रुता नो यादृशाः पूर्वं नृपतीनां विनाशने
2065024c आकारास्तानहं सर्वानिह पश्यामि सारथे
2065025a मलिनं चाश्रुपूर्णाक्षं दीनं ध्यानपरं कृशम्
2065025c सस्त्री पुंसं च पश्यामि जनमुत्कण्ठितं पुरे
2065026a इत्येवमुक्त्वा भरतः सूतं तं दीनमानसः
2065026c तान्यनिष्टान्ययोध्यायां प्रेक्ष्य राजगृहं ययौ
2065027a तां शून्यशृङ्गाटकवेश्मरथ्यां; रजोरुणद्वारकपाटयन्त्राम्
2065027c दृष्ट्वा पुरीमिन्द्रपुरी प्रकाशां; दुःखेन संपूर्णतरो बभूव
2065028a बहूनि पश्यन्मनसोऽप्रियाणि; यान्यन्न्यदा नास्य पुरे बभूवुः
2065028c अवाक्शिरा दीनमना नहृष्टः; पितुर्महात्मा प्रविवेश वेश्म
2066001a अपश्यंस्तु ततस्तत्र पितरं पितुरालये
2066001c जगाम भरतो द्रष्टुं मातरं मातुरालये
2066002a अनुप्राप्तं तु तं दृष्ट्वा कैकेयी प्रोषितं सुतम्
2066002c उत्पपात तदा हृष्टा त्यक्त्वा सौवर्णमानसम्
2066003a स प्रविश्यैव धर्मात्मा स्वगृहं श्रीविवर्जितम्
2066003c भरतः प्रेक्ष्य जग्राह जनन्याश्चरणौ शुभौ
2066004a तं मूर्ध्नि समुपाघ्राय परिष्वज्य यशस्विनम्
2066004c अङ्के भरतमारोप्य प्रष्टुं समुपचक्रमे
2066005a अद्य ते कतिचिद्रात्र्यश्च्युतस्यार्यकवेश्मनः
2066005c अपि नाध्वश्रमः शीघ्रं रथेनापततस्तव
2066006a आर्यकस्ते सुकुशलो युधाजिन्मातुलस्तव
2066006c प्रवासाच्च सुखं पुत्र सर्वं मे वक्तुमर्हसि
2066007a एवं पृष्ठस्तु कैकेय्या प्रियं पार्थिवनन्दनः
2066007c आचष्ट भरतः सर्वं मात्रे राजीवलोचनः
2066008a अद्य मे सप्तमी रात्रिश्च्युतस्यार्यकवेश्मनः
2066008c अम्बायाः कुशली तातो युधाजिन्मातुलश्च मे
2066009a यन्मे धनं च रत्नं च ददौ राजा परंतपः
2066009c परिश्रान्तं पथ्यभवत्ततोऽहं पूर्वमागतः
2066010a राजवाक्यहरैर्दूतैस्त्वर्यमाणोऽहमागतः
2066010c यदहं प्रष्टुमिच्छामि तदम्बा वक्तुमर्हसि
2066011a शून्योऽयं शयनीयस्ते पर्यङ्को हेमभूषितः
2066011c न चायमिक्ष्वाकुजनः प्रहृष्टः प्रतिभाति मे
2066012a राजा भवति भूयिष्ठमिहाम्बाया निवेशने
2066012c तमहं नाद्य पश्यामि द्रष्टुमिच्छन्निहागतः
2066013a पितुर्ग्रहीष्ये चरणौ तं ममाख्याहि पृच्छतः
2066013c आहोस्विदम्ब ज्येष्ठायाः कौसल्याया निवेशने
2066014a तं प्रत्युवाच कैकेयी प्रियवद्घोरमप्रियम्
2066014c अजानन्तं प्रजानन्ती राज्यलोभेन मोहिता
2066014e या गतिः सर्वभूतानां तां गतिं ते पिता गतः
2066015a तच्छ्रुत्वा भरतो वाक्यं धर्माभिजनवाञ्शुचिः
2066015c पपात सहसा भूमौ पितृशोकबलार्दितः
2066016a ततः शोकेन संवीतः पितुर्मरणदुःखितः
2066016c विललाप महातेजा भ्रान्ताकुलितचेतनः
2066017a एतत्सुरुचिरं भाति पितुर्मे शयनं पुरा
2066017c तदिदं न विभात्यद्य विहीनं तेन धीमता
2066018a तमार्तं देवसंकाशं समीक्ष्य पतितं भुवि
2066018c उत्थापयित्वा शोकार्तं वचनं चेदमब्रवीत्
2066019a उत्तिष्ठोत्तिष्ठ किं शेषे राजपुत्र महायशः
2066019c त्वद्विधा न हि शोचन्ति सन्तः सदसि संमताः
2066020a स रुदत्या चिरं कालं भूमौ विपरिवृत्य च
2066020c जननीं प्रत्युवाचेदं शोकैर्बहुभिरावृतः
2066021a अभिषेक्ष्यति रामं तु राजा यज्ञं नु यक्ष्यति
2066021c इत्यहं कृतसंकल्पो हृष्टो यात्रामयासिषम्
2066022a तदिदं ह्यन्यथा भूतं व्यवदीर्णं मनो मम
2066022c पितरं यो न पश्यामि नित्यं प्रियहिते रतम्
2066023a अम्ब केनात्यगाद्राजा व्याधिना मय्यनागते
2066023c धन्या रामादयः सर्वे यैः पिता संस्कृतः स्वयम्
2066024a न नूनं मां महाराजः प्राप्तं जानाति कीर्तिमान्
2066024c उपजिघ्रेद्धि मां मूर्ध्नि तातः संनम्य सत्वरम्
2066025a क्व स पाणिः सुखस्पर्शस्तातस्याक्लिष्टकर्मणः
2066025c येन मां रजसा ध्वस्तमभीक्ष्णं परिमार्जति
2066026a यो मे भ्राता पिता बन्धुर्यस्य दासोऽस्मि धीमतः
2066026c तस्य मां शीघ्रमाख्याहि रामस्याक्लिष्ट कर्मणः
2066027a पिता हि भवति ज्येष्ठो धर्ममार्यस्य जानतः
2066027c तस्य पादौ ग्रहीष्यामि स हीदानीं गतिर्मम
2066028a आर्ये किमब्रवीद्राजा पिता मे सत्यविक्रमः
2066028c पश्चिमं साधु संदेशमिच्छामि श्रोतुमात्मनः
2066029a इति पृष्टा यथातत्त्वं कैकेयी वाक्यमब्रवीत्
2066029c रामेति राजा विलपन्हा सीते लक्ष्मणेति च
2066029e स महात्मा परं लोकं गतो गतिमतां वरः
2066030a इमां तु पश्चिमां वाचं व्याजहार पिता तव
2066030c काल धर्मपरिक्षिप्तः पाशैरिव महागजः
2066031a सिद्धार्थास्तु नरा राममागतं सीतया सह
2066031c लक्ष्मणं च महाबाहुं द्रक्ष्यन्ति पुनरागतम्
2066032a तच्छ्रुत्वा विषसादैव द्वितीया प्रियशंसनात्
2066032c विषण्णवदनो भूत्वा भूयः पप्रच्छ मातरम्
2066033a क्व चेदानीं स धर्मात्मा कौसल्यानन्दवर्धनः
2066033c लक्ष्मणेन सह भ्रात्रा सीतया च समं गतः
2066034a तथा पृष्टा यथातत्त्वमाख्यातुमुपचक्रमे
2066034c मातास्य युगपद्वाक्यं विप्रियं प्रियशङ्कया
2066035a स हि राजसुतः पुत्र चीरवासा महावनम्
2066035c दण्डकान्सह वैदेह्या लक्ष्मणानुचरो गतः
2066036a तच्छ्रुत्वा भरतस्त्रस्तो भ्रातुश्चारित्रशङ्कया
2066036c स्वस्य वंशस्य माहात्म्यात्प्रष्टुं समुपचक्रमे
2066037a कच्चिन्न ब्राह्मणवधं हृतं रामेण कस्यचित्
2066037c कच्चिन्नाढ्यो दरिद्रो वा तेनापापो विहिंसितः
2066038a कच्चिन्न परदारान्वा राजपुत्रोऽभिमन्यते
2066038c कस्मात्स दण्डकारण्ये भ्रूणहेव विवासितः
2066039a अथास्य चपला माता तत्स्वकर्म यथातथम्
2066039c तेनैव स्त्रीस्वभावेन व्याहर्तुमुपचक्रमे
2066040a न ब्राह्मणधनं किंचिद्धृतं रामेण कस्यचित्
2066040c कश्चिन्नाढ्यो दरिद्रो वा तेनापापो विहिंसितः
2066040e न रामः परदारांश्च चक्षुर्भ्यामपि पश्यति
2066041a मया तु पुत्र श्रुत्वैव रामस्यैवाभिषेचनम्
2066041c याचितस्ते पिता राज्यं रामस्य च विवासनम्
2066042a स स्ववृत्तिं समास्थाय पिता ते तत्तथाकरोत्
2066042c रामश्च सहसौमित्रिः प्रेषितः सह सीतया
2066043a तमपश्यन्प्रियं पुत्रं महीपालो महायशाः
2066043c पुत्रशोकपरिद्यूनः पञ्चत्वमुपपेदिवान्
2066044a त्वया त्विदानीं धर्मज्ञ राजत्वमवलम्ब्यताम्
2066044c त्वत्कृते हि मया सर्वमिदमेवंविधं कृतम्
2066045a तत्पुत्र शीघ्रं विधिना विधिज्ञै;र्वसिष्ठमुख्यैः सहितो द्विजेन्द्रैः
2066045c संकाल्य राजानमदीनसत्त्व;मात्मानमुर्व्यामभिषेचयस्व
2067001a श्रुत्वा तु पितरं वृत्तं भ्रातरु च विवासितौ
2067001c भरतो दुःखसंतप्त इदं वचनमब्रवीत्
2067002a किं नुण्कार्यं हतस्येह मम राज्येन शोचतः
2067002c विहीनस्याथ पित्रा च भ्रात्रा पितृसमेन च
2067003a दुःखे मे दुःखमकरोर्व्रणे क्षारमिवादधाः
2067003c राजानं प्रेतभावस्थं कृत्वा रामं च तापसम्
2067004a कुलस्य त्वमभावाय कालरात्रिरिवागता
2067004c अङ्गारमुपगूह्य स्म पिता मे नावबुद्धवान्
2067005a कौसल्या च सुमित्रा च पुत्रशोकाभिपीडिते
2067005c दुष्करं यदि जीवेतां प्राप्य त्वां जननीं मम
2067006a ननु त्वार्योऽपि धर्मात्मा त्वयि वृत्तिमनुत्तमाम्
2067006c वर्तते गुरुवृत्तिज्ञो यथा मातरि वर्तते
2067007a तथा ज्येष्ठा हि मे माता कौसल्या दीर्घदर्शिनी
2067007c त्वयि धर्मं समास्थाय भगिन्यामिव वर्तते
2067008a तस्याः पुत्रं कृतात्मानं चीरवल्कलवाससम्
2067008c प्रस्थाप्य वनवासाय कथं पापे न शोचसि
2067009a अपापदर्शिनं शूरं कृतात्मानं यशस्विनम्
2067009c प्रव्राज्य चीरवसनं किं नु पश्यसि कारणम्
2067010a लुब्धाया विदितो मन्ये न तेऽहं राघवं प्रति
2067010c तथा ह्यनर्थो राज्यार्थं त्वया नीतो महानयम्
2067011a अहं हि पुरुषव्याघ्रावपश्यन्रामलक्ष्मणौ
2067011c केन शक्तिप्रभावेन राज्यं रक्षितुमुत्सहे
2067012a तं हि नित्यं महाराजो बलवन्तं महाबलः
2067012c अपाश्रितोऽभूद्धर्मात्मा मेरुर्मेरुवनं यथा
2067013a सोऽहं कथमिमं भारं महाधुर्यसमुद्यतम्
2067013c दम्यो धुरमिवासाद्य सहेयं केन चौजसा
2067014a अथ वा मे भवेच्छक्तिर्योगैर्बुद्धिबलेन वा
2067014c सकामां न करिष्यामि त्वामहं पुत्रगर्धिनीम्
2067014e निवर्तयिष्यामि वनाद्भ्रातरं स्वजनप्रियम्
2067015a इत्येवमुक्त्वा भरतो महात्मा; प्रियेतरैर्वाक्यगणैस्तुदंस्ताम्
2067015c शोकातुरश्चापि ननाद भूयः; सिंहो यथा पर्वतगह्वरस्थः
2068001a तां तथा गर्हयित्वा तु मातरं भरतस्तदा
2068001c रोषेण महताविष्टः पुनरेवाब्रवीद्वचः
2068002a राज्याद्भ्रंशस्व कैकेयि नृशंसे दुष्टचारिणि
2068002c परित्यक्ता च धर्मेण मा मृतं रुदती भव
2068003a किं नु तेऽदूषयद्राजा रामो वा भृशधार्मिकः
2068003c ययोर्मृत्युर्विवासश्च त्वत्कृते तुल्यमागतौ
2068004a भ्रूणहत्यामसि प्राप्ता कुलस्यास्य विनाशनात्
2068004c कैकेयि नरकं गच्छ मा च भर्तुः सलोकताम्
2068005a यत्त्वया हीदृशं पापं कृतं घोरेण कर्मणा
2068005c सर्वलोकप्रियं हित्वा ममाप्यापादितं भयम्
2068006a त्वत्कृते मे पिता वृत्तो रामश्चारण्यमाश्रितः
2068006c अयशो जीवलोके च त्वयाहं प्रतिपादितः
2068007a मातृरूपे ममामित्रे नृशंसे राज्यकामुके
2068007c न तेऽहमभिभाष्योऽस्मि दुर्वृत्ते पतिघातिनि
2068008a कौसल्या च सुमित्रा च याश्चान्या मम मातरः
2068008c दुःखेन महताविष्टास्त्वां प्राप्य कुलदूषिणीम्
2068009a न त्वमश्वपतेः कन्या धर्मराजस्य धीमतः
2068009c राक्षसी तत्र जातासि कुलप्रध्वंसिनी पितुः
2068010a यत्त्वया धार्मिको रामो नित्यं सत्यपरायणः
2068010c वनं प्रस्थापितो दुःखात्पिता च त्रिदिवं गतः
2068011a यत्प्रधानासि तत्पापं मयि पित्रा विनाकृते
2068011c भ्रातृभ्यां च परित्यक्ते सर्वलोकस्य चाप्रिये
2068012a कौसल्यां धर्मसंयुक्तां वियुक्तां पापनिश्चये
2068012c कृत्वा कं प्राप्स्यसे त्वद्य लोकं निरयगामिनी
2068013a किं नावबुध्यसे क्रूरे नियतं बन्धुसंश्रयम्
2068013c ज्येष्ठं पितृसमं रामं कौसल्यायात्मसंभवम्
2068014a अङ्गप्रत्यङ्गजः पुत्रो हृदयाच्चापि जायते
2068014c तस्मात्प्रियतरो मातुः प्रियत्वान्न तु बान्धवः
2068015a अन्यदा किल धर्मज्ञा सुरभिः सुरसंमता
2068015c वहमानौ ददर्शोर्व्यां पुत्रौ विगतचेतसौ
2068016a तावर्धदिवसे श्रान्तौ दृष्ट्वा पुत्रौ महीतले
2068016c रुरोद पुत्र शोकेन बाष्पपर्याकुलेक्षणा
2068017a अधस्ताद्व्रजतस्तस्याः सुरराज्ञो महात्मनः
2068017c बिन्दवः पतिता गात्रे सूक्ष्माः सुरभिगन्धिनः
2068018a तां दृष्ट्वा शोकसंतप्तां वज्रपाणिर्यशस्विनीम्
2068018c इन्द्रः प्राञ्जलिरुद्विग्नः सुरराजोऽब्रवीद्वचः
2068019a भयं कच्चिन्न चास्मासु कुतश्चिद्विद्यते महत्
2068019c कुतो निमित्तः शोकस्ते ब्रूहि सर्वहितैषिणि
2068020a एवमुक्ता तु सुरभिः सुरराजेन धीमता
2068020c पत्युवाच ततो धीरा वाक्यं वाक्यविशारदा
2068021a शान्तं पातं न वः किंचित्कुतश्चिदमराधिप
2068021c अहं तु मग्नौ शोचामि स्वपुत्रौ विषमे स्थितौ
2068022a एतौ दृष्ट्वा कृषौ दीनौ सूर्यरश्मिप्रतापिनौ
2068022c वध्यमानौ बलीवर्दौ कर्षकेण सुराधिप
2068023a मम कायात्प्रसूतौ हि दुःखितौ भार पीडितौ
2068023c यौ दृष्ट्वा परितप्येऽहं नास्ति पुत्रसमः प्रियः
2068024a यस्याः पुत्र सहस्राणि सापि शोचति कामधुक्
2068024c किं पुनर्या विना रामं कौसल्या वर्तयिष्यति
2068025a एकपुत्रा च साध्वी च विवत्सेयं त्वया कृता
2068025c तस्मात्त्वं सततं दुःखं प्रेत्य चेह च लप्स्यसे
2068026a अहं ह्यपचितिं भ्रातुः पितुश्च सकलामिमाम्
2068026c वर्धनं यशसश्चापि करिष्यामि न संशयः
2068027a आनाययित्वा तनयं कौसल्याया महाद्युतिम्
2068027c स्वयमेव प्रवेक्ष्यामि वनं मुनिनिषेवितम्
2068028a इति नाग इवारण्ये तोमराङ्कुशचोदितः
2068028c पपात भुवि संक्रुद्धो निःश्वसन्निव पन्नगः
2068029a संरक्तनेत्रः शिथिलाम्बरस्तदा; विधूतसर्वाभरणः परंतपः
2068029c बभूव भूमौ पतितो नृपात्मजः; शचीपतेः केतुरिवोत्सवक्षये
2069001a तथैव क्रोशतस्तस्य भरतस्य महात्मनः
2069001c कौसल्या शब्दमाज्ञाय सुमित्रामिदमब्रवीत्
2069002a आगतः क्रूरकार्यायाः कैकेय्या भरतः सुतः
2069002c तमहं द्रष्टुमिच्छामि भरतं दीर्घदर्शिनम्
2069003a एवमुक्त्वा सुमित्रां सा विवर्णा मलिनाम्बरा
2069003c प्रतस्थे भरतो यत्र वेपमाना विचेतना
2069004a स तु रामानुजश्चापि शत्रुघ्नसहितस्तदा
2069004c प्रतस्थे भरतो यत्र कौसल्याया निवेशनम्
2069005a ततः शत्रुघ्नभरतौ कौसल्यां प्रेक्ष्य दुःखितौ
2069005c पर्यष्वजेतां दुःखार्तां पतितां नष्टचेतनाम्
2069006a भरतं प्रत्युवाचेदं कौसल्या भृशदुःखिता
2069006c इदं ते राज्यकामस्य राज्यं प्राप्तमकण्टकम्
2069006e संप्राप्तं बत कैकेय्या शीघ्रं क्रूरेण कर्मणा
2069007a प्रस्थाप्य चीरवसनं पुत्रं मे वनवासिनम्
2069007c कैकेयी कं गुणं तत्र पश्यति क्रूरदर्शिनी
2069008a क्षिप्रं मामपि कैकेयी प्रस्थापयितुमर्हति
2069008c हिरण्यनाभो यत्रास्ते सुतो मे सुमहायशाः
2069009a अथ वा स्वयमेवाहं सुमित्रानुचरा सुखम्
2069009c अग्निहोत्रं पुरस्कृत्य प्रस्थास्ये यत्र राघवः
2069010a कामं वा स्वयमेवाद्य तत्र मां नेतुमर्हसि
2069010c यत्रासौ पुरुषव्याघ्रस्तप्यते मे तपः सुतः
2069011a इदं हि तव विस्तीर्णं धनधान्यसमाचितम्
2069011c हस्त्यश्वरथसंपूर्णं राज्यं निर्यातितं तया
2069012a एवं विलपमानां तां भरतः प्राञ्जलिस्तदा
2069012c कौसल्यां प्रत्युवाचेदं शोकैर्बहुभिरावृताम्
2069013a आर्ये कस्मादजानन्तं गर्हसे मामकिल्बिषम्
2069013c विपुलां च मम प्रीतिं स्थिरां जानासि राघवे
2069014a कृता शास्त्रानुगा बुद्धिर्मा भूत्तस्य कदाचन
2069014c सत्यसंधः सतां श्रेष्ठो यस्यार्योऽनुमते गतः
2069015a प्रैष्यं पापीयसां यातु सूर्यं च प्रति मेहतु
2069015c हन्तु पादेन गां सुप्तां यस्यार्योऽनुमते गतः
2069016a कारयित्वा महत्कर्म भर्ता भृत्यमनर्थकम्
2069016c अधर्मो योऽस्य सोऽस्यास्तु यस्यार्योऽनुमते गतः
2069017a परिपालयमानस्य राज्ञो भूतानि पुत्रवत्
2069017c ततस्तु द्रुह्यतां पापं यस्यार्योऽनुमते गतः
2069018a बलिषड्भागमुद्धृत्य नृपस्यारक्षतः प्रजाः
2069018c अधर्मो योऽस्य सोऽस्यास्तु यस्यार्योऽनुमते गतः
2069019a संश्रुत्य च तपस्विभ्यः सत्रे वै यज्ञदक्षिणाम्
2069019c तां विप्रलपतां पापं यस्यार्योऽनुमते गतः
2069020a हस्त्यश्वरथसंबाधे युद्धे शस्त्रसमाकुले
2069020c मा स्म कार्षीत्सतां धर्मं यस्यार्योऽनुमते गतः
2069021a उपदिष्टं सुसूक्ष्मार्थं शास्त्रं यत्नेन धीमता
2069021c स नाशयतु दुष्टात्मा यस्यार्योऽनुमते गतः
2069022a पायसं कृसरं छागं वृथा सोऽश्नातु निर्घृणः
2069022c गुरूंश्चाप्यवजानातु यस्यार्योऽनुमते गतः
2069023a पुत्रैर्दारैश्च भृत्यैश्च स्वगृहे परिवारितः
2069023c स एको मृष्टमश्नातु यस्यार्योऽनुमते गतः
2069024a राजस्त्रीबालवृद्धानां वधे यत्पापमुच्यते
2069024c भृत्यत्यागे च यत्पापं तत्पापं प्रतिपद्यताम्
2069025a उभे संध्ये शयानस्य यत्पापं परिकल्प्यते
2069025c तच्च पापं भवेत्तस्य यस्यार्योऽनुमते गतः
2069026a यदग्निदायके पापं यत्पापं गुरुतल्पगे
2069026c मित्रद्रोहे च यत्पापं तत्पापं प्रतिपद्यताम्
2069027a देवतानां पितॄणां च माता पित्रोस्तथैव च
2069027c मा स्म कार्षीत्स शुश्रूषां यस्यार्योऽनुमते गतः
2069028a सतां लोकात्सतां कीर्त्याः सज्जुष्टात्कर्मणस्तथा
2069028c भ्रश्यतु क्षिप्रमद्यैव यस्यार्योऽनुमते गतः
2069029a विहीनां पतिपुत्राभ्यां कौसल्यां पार्थिवात्मजः
2069029c एवमाश्वसयन्नेव दुःखार्तो निपपात ह
2069030a तथा तु शपथैः कष्टैः शपमानमचेतनम्
2069030c भरतं शोकसंतप्तं कौसल्या वाक्यमब्रवीत्
2069031a मम दुःखमिदं पुत्र भूयः समुपजायते
2069031c शपथैः शपमानो हि प्राणानुपरुणत्सि मे
2069032a दिष्ट्या न चलितो धर्मादात्मा ते सहलक्ष्मणः
2069032c वत्स सत्यप्रतिज्ञो मे सतां लोकानवाप्स्यसि
2069033a एवं विलपमानस्य दुःखार्तस्य महात्मनः
2069033c मोहाच्च शोकसंरोधाद्बभूव लुलितं मनः
2069034a लालप्यमानस्य विचेतनस्य; प्रनष्टबुद्धेः पतितस्य भूमौ
2069034c मुहुर्मुहुर्निःश्वसतश्च दीर्घं; सा तस्य शोकेन जगाम रात्रिः
2070001a तमेवं शोकसंतप्तं भरतं केकयीसुतम्
2070001c उवाच वदतां श्रेष्ठो वसिष्ठः श्रेष्ठवागृषिः
2070002a अलं शोकेन भद्रं ते राजपुत्र महायशः
2070002c प्राप्तकालं नरपतेः कुरु संयानमुत्तरम्
2070003a वसिष्ठस्य वचः श्रुत्वा भरतो धारणां गतः
2070003c प्रेतकार्याणि सर्वाणि कारयामास धर्मवित्
2070004a उद्धृतं तैलसंक्लेदात्स तु भूमौ निवेशितम्
2070004c आपीतवर्णवदनं प्रसुप्तमिव भूमिपम्
2070005a निवेश्य शयने चाग्र्ये नानारत्नपरिष्कृते
2070005c ततो दशरथं पुत्रो विललाप सुदुःखितः
2070006a किं ते व्यवसितं राजन्प्रोषिते मय्यनागते
2070006c विवास्य रामं धर्मज्ञं लक्ष्मणं च महाबलम्
2070007a क्व यास्यसि महाराज हित्वेमं दुःखितं जनम्
2070007c हीनं पुरुषसिंहेन रामेणाक्लिष्टकर्मणा
2070008a योगक्षेमं तु ते राजन्कोऽस्मिन्कल्पयिता पुरे
2070008c त्वयि प्रयाते स्वस्तात रामे च वनमाश्रिते
2070009a विधवा पृथिवी राजंस्त्वया हीना न राजते
2070009c हीनचन्द्रेव रजनी नगरी प्रतिभाति माम्
2070010a एवं विलपमानं तं भरतं दीनमानसम्
2070010c अब्रवीद्वचनं भूयो वसिष्ठस्तु महानृषिः
2070011a प्रेतकार्याणि यान्यस्य कर्तव्यानि विशाम्पतेः
2070011c तान्यव्यग्रं महाबाहो क्रियतामविचारितम्
2070012a तथेति भरतो वाक्यं वसिष्ठस्याभिपूज्य तत्
2070012c ऋत्विक्पुरोहिताचार्यांस्त्वरयामास सर्वशः
2070013a ये त्वग्रतो नरेन्द्रस्य अग्न्यगाराद्बहिष्कृताः
2070013c ऋत्विग्भिर्याजकैश्चैव ते ह्रियन्ते यथाविधि
2070014a शिबिलायामथारोप्य राजानं गतचेतनम्
2070014c बाष्पकण्ठा विमनसस्तमूहुः परिचारकाः
2070015a हिरण्यं च सुवर्णं च वासांसि विविधानि च
2070015c प्रकिरन्तो जना मार्गं नृपतेरग्रतो ययुः
2070016a चन्दनागुरुनिर्यासान्सरलं पद्मकं तथा
2070016c देवदारूणि चाहृत्य चितां चक्रुस्तथापरे
2070017a गन्धानुच्चावचांश्चान्यांस्तत्र दत्त्वाथ भूमिपम्
2070017c ततः संवेशयामासुश्चितामध्ये तमृत्विजः
2070018a तथा हुताशनं हुत्वा जेपुस्तस्य तदर्त्विजः
2070018c जगुश्च ते यथाशास्त्रं तत्र सामानि सामगाः
2070019a शिबिकाभिश्च यानैश्च यथार्हं तस्य योषितः
2070019c नगरान्निर्ययुस्तत्र वृद्धैः परिवृतास्तदा
2070020a प्रसव्यं चापि तं चक्रुरृत्विजोऽग्निचितं नृपम्
2070020c स्त्रियश्च शोकसंतप्ताः कौसल्या प्रमुखास्तदा
2070021a क्रौञ्चीनामिव नारीणां निनादस्तत्र शुश्रुवे
2070021c आर्तानां करुणं काले क्रोशन्तीनां सहस्रशः
2070022a ततो रुदन्त्यो विवशा विलप्य च पुनः पुनः
2070022c यानेभ्यः सरयूतीरमवतेरुर्वराङ्गनाः
2070023a कृतोदकं ते भरतेन सार्धं; नृपाङ्गना मन्त्रिपुरोहिताश्च
2070023c पुरं प्रविश्याश्रुपरीतनेत्रा; भूमौ दशाहं व्यनयन्त दुःखम्
2071001a ततो दशाहेऽतिगते कृतशौचो नृपात्मजः
2071001c द्वादशेऽहनि संप्राप्ते श्राद्धकर्माण्यकारयत्
2071002a ब्राह्मणेभ्यो ददौ रत्नं धनमन्नं च पुष्कलम्
2071002c बास्तिकं बहुशुक्लं च गाश्चापि शतशस्तथा
2071003a दासीदासं च यानं च वेश्मानि सुमहान्ति च
2071003c ब्राह्मणेभ्यो ददौ पुत्रो राज्ञस्तस्यौर्ध्वदैहिकम्
2071004a ततः प्रभातसमये दिवसेऽथ त्रयोदशे
2071004c विललाप महाबाहुर्भरतः शोकमूर्छितः
2071005a शब्दापिहितकण्ठश्च शोधनार्थमुपागतः
2071005c चितामूले पितुर्वाक्यमिदमाह सुदुःखितः
2071006a तात यस्मिन्निषृष्टोऽहं त्वया भ्रातरि राघवे
2071006c तस्मिन्वनं प्रव्रजिते शून्ये त्यक्तोऽस्म्यहं त्वया
2071007a यथागतिरनाथायाः पुत्रः प्रव्राजितो वनम्
2071007c तामम्बां तात कौसल्यां त्यक्त्वा त्वं क्व गतो नृप
2071008a दृष्ट्वा भस्मारुणं तच्च दग्धास्थिस्थानमण्डलम्
2071008c पितुः शरीर निर्वाणं निष्टनन्विषसाद ह
2071009a स तु दृष्ट्वा रुदन्दीनः पपात धरणीतले
2071009c उत्थाप्यमानः शक्रस्य यन्त्र ध्वज इव च्युतः
2071010a अभिपेतुस्ततः सर्वे तस्यामात्याः शुचिव्रतम्
2071010c अन्तकाले निपतितं ययातिमृषयो यथा
2071011a शत्रुघ्नश्चापि भरतं दृष्ट्वा शोकपरिप्लुतम्
2071011c विसंज्ञो न्यपतद्भूमौ भूमिपालमनुस्मरन्
2071012a उन्मत्त इव निश्चेता विललाप सुदुःखितः
2071012c स्मृत्वा पितुर्गुणाङ्गानि तानि तानि तदा तदा
2071013a मन्थरा प्रभवस्तीव्रः कैकेयीग्राहसंकुलः
2071013c वरदानमयोऽक्षोभ्योऽमज्जयच्छोकसागरः
2071014a सुकुमारं च बालं च सततं लालितं त्वया
2071014c क्व तात भरतं हित्वा विलपन्तं गतो भवान्
2071015a ननु भोज्येषु पानेषु वस्त्रेष्वाभरणेषु च
2071015c प्रवारयसि नः सर्वांस्तन्नः कोऽद्य करिष्यति
2071016a अवदारण काले तु पृथिवी नावदीर्यते
2071016c विहीना या त्वया राज्ञा धर्मज्ञेन महात्मना
2071017a पितरि स्वर्गमापन्ने रामे चारण्यमाश्रिते
2071017c किं मे जीवित सामर्थ्यं प्रवेक्ष्यामि हुताशनम्
2071018a हीनो भ्रात्रा च पित्रा च शून्यामिक्ष्वाकुपालिताम्
2071018c अयोध्यां न प्रवेक्ष्यामि प्रवेक्ष्यामि तपोवनम्
2071019a तयोर्विलपितं श्रुत्वा व्यसनं चान्ववेक्ष्य तत्
2071019c भृशमार्ततरा भूयः सर्व एवानुगामिनः
2071020a ततो विषण्णौ श्रान्तौ च शत्रुघ्नभरतावुभौ
2071020c धरण्यां संव्यचेष्टेतां भग्नशृङ्गाविवर्षभौ
2071021a ततः प्रकृतिमान्वैद्यः पितुरेषां पुरोहितः
2071021c वसिष्ठो भरतं वाक्यमुत्थाप्य तमुवाच ह
2071022a त्रीणि द्वन्द्वानि भूतेषु प्रवृत्तान्यविशेषतः
2071022c तेषु चापरिहार्येषु नैवं भवितुमर्हति
2071023a सुमन्त्रश्चापि शत्रुघ्नमुत्थाप्याभिप्रसाद्य च
2071023c श्रावयामास तत्त्वज्ञः सर्वभूतभवाभवौ
2071024a उत्थितौ तौ नरव्याघ्रौ प्रकाशेते यशस्विनौ
2071024c वर्षातपपरिक्लिन्नौ पृथगिन्द्रध्वजाविव
2071025a अश्रूणि परिमृद्नन्तौ रक्ताक्षौ दीनभाषिणौ
2071025c अमात्यास्त्वरयन्ति स्म तनयौ चापराः क्रियाः
2072001a अत्र यात्रां समीहन्तं शत्रुघ्नो लक्ष्मणानुजः
2072001c भरतं शोकसंतप्तमिदं वचनमब्रवीत्
2072002a गतिर्यः सर्वभूतानां दुःखे किं पुनरात्मनः
2072002c स रामः सत्त्व संपन्नः स्त्रिया प्रव्राजितो वनम्
2072003a बलवान्वीर्य संपन्नो लक्ष्मणो नाम योऽप्यसौ
2072003c किं न मोचयते रामं कृत्वापि पितृनिग्रहम्
2072004a पूर्वमेव तु निग्राह्यः समवेक्ष्य नयानयौ
2072004c उत्पथं यः समारूढो नार्या राजा वशं गतः
2072005a इति संभाषमाणे तु शत्रुघ्ने लक्ष्मणानुजे
2072005c प्राग्द्वारेऽभूत्तदा कुब्जा सर्वाभरणभूषिता
2072006a लिप्ता चन्दनसारेण राजवस्त्राणि बिभ्रती
2072006c मेखला दामभिश्चित्रै रज्जुबद्धेव वानरी
2072007a तां समीक्ष्य तदा द्वाःस्थो भृशं पापस्य कारिणीम्
2072007c गृहीत्वाकरुणं कुब्जां शत्रुघ्नाय न्यवेदयत्
2072008a यस्याः कृते वने रामो न्यस्तदेहश्च वः पिता
2072008c सेयं पापा नृशंसा च तस्याः कुरु यथामति
2072009a शत्रुघ्नश्च तदाज्ञाय वचनं भृशदुःखितः
2072009c अन्तःपुरचरान्सर्वानित्युवाच धृतव्रतः
2072010a तीव्रमुत्पादितं दुःखं भ्रातॄणां मे तथा पितुः
2072010c यया सेयं नृशंसस्य कर्मणः फलमश्नुताम्
2072011a एवमुक्ता च तेनाशु सखी जनसमावृता
2072011c गृहीता बलवत्कुब्जा सा तद्गृहमनादयत्
2072012a ततः सुभृश संतप्तस्तस्याः सर्वः सखीजनः
2072012c क्रुद्धमाज्ञाय शत्रुघ्नं व्यपलायत सर्वशः
2072013a अमन्त्रयत कृत्स्नश्च तस्याः सर्वसखीजनः
2072013c यथायं समुपक्रान्तो निःशेषं नः करिष्यति
2072014a सानुक्रोशां वदान्यां च धर्मज्ञां च यशस्विनीम्
2072014c कौसल्यां शरणं यामः सा हि नोऽस्तु ध्रुवा गतिः
2072015a स च रोषेण ताम्राक्षः शत्रुघ्नः शत्रुतापनः
2072015c विचकर्ष तदा कुब्जां क्रोशन्तीं पृथिवीतले
2072016a तस्या ह्याकृष्यमाणाया मन्थरायास्ततस्ततः
2072016c चित्रं बहुविधं भाण्डं पृथिव्यां तद्व्यशीर्यत
2072017a तेन भाण्डेन संकीर्णं श्रीमद्राजनिवेशनम्
2072017c अशोभत तदा भूयः शारदं गगनं यथा
2072018a स बली बलवत्क्रोधाद्गृहीत्वा पुरुषर्षभः
2072018c कैकेयीमभिनिर्भर्त्स्य बभाषे परुषं वचः
2072019a तैर्वाक्यैः परुषैर्दुःखैः कैकेयी भृशदुःखिता
2072019c शत्रुघ्न भयसंत्रस्ता पुत्रं शरणमागता
2072020a तां प्रेक्ष्य भरतः क्रुद्धं शत्रुघ्नमिदमब्रवीत्
2072020c अवध्याः सर्वभूतानां प्रमदाः क्षम्यतामिति
2072021a हन्यामहमिमां पापां कैकेयीं दुष्टचारिणीम्
2072021c यदि मां धार्मिको रामो नासूयेन्मातृघातकम्
2072022a इमामपि हतां कुब्जां यदि जानाति राघवः
2072022c त्वां च मां चैव धर्मात्मा नाभिभाषिष्यते ध्रुवम्
2072023a भरतस्य वचः श्रुत्वा शत्रुघ्नो लक्ष्मणानुजः
2072023c न्यवर्तत ततो रोषात्तां मुमोच च मन्थराम्
2072024a सा पादमूले कैकेय्या मन्थरा निपपात ह
2072024c निःश्वसन्ती सुदुःखार्ता कृपणं विललाप च
2072025a शत्रुघ्नविक्षेपविमूढसंज्ञां; समीक्ष्य कुब्जां भरतस्य माता
2072025c शनैः समाश्वासयदार्तरूपां; क्रौञ्चीं विलग्नामिव वीक्षमाणाम्
2073001a ततः प्रभातसमये दिवसेऽथ चतुर्दशे
2073001c समेत्य राजकर्तारो भरतं वाक्यमब्रुवन्
2073002a गतो दशरथः स्वर्गं यो नो गुरुतरो गुरुः
2073002c रामं प्रव्राज्य वै ज्येष्ठं लक्ष्मणं च महाबलम्
2073003a त्वमद्य भव नो राजा राजपुत्र महायशः
2073003c संगत्या नापराध्नोति राज्यमेतदनायकम्
2073004a आभिषेचनिकं सर्वमिदमादाय राघव
2073004c प्रतीक्षते त्वां स्वजनः श्रेणयश्च नृपात्मज
2073005a राज्यं गृहाण भरत पितृपैतामहं महत्
2073005c अभिषेचय चात्मानं पाहि चास्मान्नरर्षभ
2073006a आभिषेचनिकं भाण्डं कृत्वा सर्वं प्रदक्षिणम्
2073006c भरतस्तं जनं सर्वं प्रत्युवाच धृतव्रतः
2073007a ज्येष्ठस्य राजता नित्यमुचिता हि कुलस्य नः
2073007c नैवं भवन्तो मां वक्तुमर्हन्ति कुशला जनाः
2073008a रामः पूर्वो हि नो भ्राता भविष्यति महीपतिः
2073008c अहं त्वरण्ये वत्स्यामि वर्षाणि नव पञ्च च
2073009a युज्यतां महती सेना चतुरङ्गमहाबला
2073009c आनयिष्याम्यहं ज्येष्ठं भ्रातरं राघवं वनात्
2073010a आभिषेचनिकं चैव सर्वमेतदुपस्कृतम्
2073010c पुरस्कृत्य गमिष्यामि रामहेतोर्वनं प्रति
2073011a तत्रैव तं नरव्याघ्रमभिषिच्य पुरस्कृतम्
2073011c आनेष्यामि तु वै रामं हव्यवाहमिवाध्वरात्
2073012a न सकामा करिष्यामि स्वमिमां मातृगन्धिनीम्
2073012c वने वत्स्याम्यहं दुर्गे रामो राजा भविष्यति
2073013a क्रियतां शिल्पिभिः पन्थाः समानि विषमाणि च
2073013c रक्षिणश्चानुसंयान्तु पथि दुर्गविचारकाः
2073014a एवं संभाषमाणं तं रामहेतोर्नृपात्मजम्
2073014c प्रत्युवाच जनः सर्वः श्रीमद्वाक्यमनुत्तमम्
2073015a एवं ते भाषमाणस्य पद्मा श्रीरुपतिष्ठताम्
2073015c यस्त्वं ज्येष्ठे नृपसुते पृथिवीं दातुमिच्छसि
2073016a अनुत्तमं तद्वचनं नृपात्मज; प्रभाषितं संश्रवणे निशम्य च
2073016c प्रहर्षजास्तं प्रति बाष्पबिन्दवो; निपेतुरार्यानननेत्रसंभवाः
2073017a ऊचुस्ते वचनमिदं निशम्य हृष्टाः; सामात्याः सपरिषदो वियातशोकाः
2073017c पन्थानं नरवरभक्तिमाञ्जनश्च; व्यादिष्टस्तव वचनाच्च शिल्पिवर्गः
2074001a अथ भूमिप्रदेशज्ञाः सूत्रकर्मविशारदाः
2074001c स्वकर्माभिरताः शूराः खनका यन्त्रकास्तथा
2074002a कर्मान्तिकाः स्थपतयः पुरुषा यन्त्रकोविदाः
2074002c तथा वर्धकयश्चैव मार्गिणो वृक्षतक्षकाः
2074003a कूपकाराः सुधाकारा वंशकर्मकृतस्तथा
2074003c समर्था ये च द्रष्टारः पुरतस्ते प्रतस्थिरे
2074004a स तु हर्षात्तमुद्देशं जनौघो विपुलः प्रयान्
2074004c अशोभत महावेगः सागरस्येव पर्वणि
2074005a ते स्ववारं समास्थाय वर्त्मकर्माणि कोविदाः
2074005c करणैर्विविधोपेतैः पुरस्तात्संप्रतस्थिरे
2074006a लतावल्लीश्च गुल्मांश्च स्थाणूनश्मन एव च
2074006c जनास्ते चक्रिरे मार्गं छिन्दन्तो विविधान्द्रुमान्
2074007a अवृक्षेषु च देशेषु केचिद्वृक्षानरोपयन्
2074007c केचित्कुठारैष्टङ्कैश्च दात्रैश्छिन्दन्क्वचित्क्वचित्
2074008a अपरे वीरणस्तम्बान्बलिनो बलवत्तराः
2074008c विधमन्ति स्म दुर्गाणि स्थलानि च ततस्ततः
2074009a अपरेऽपूरयन्कूपान्पांसुभिः श्वभ्रमायतम्
2074009c निम्नभागांस्तथा केचित्समांश्चक्रुः समन्ततः
2074010a बबन्धुर्बन्धनीयांश्च क्षोद्यान्संचुक्षुदुस्तदा
2074010c बिभिदुर्भेदनीयांश्च तांस्तान्देशान्नरास्तदा
2074011a अचिरेणैव कालेन परिवाहान्बहूदकान्
2074011c चक्रुर्बहुविधाकारान्सागरप्रतिमान्बहून्
2074011e उदपानान्बहुविधान्वेदिका परिमण्डितान्
2074012a ससुधाकुट्टिमतलः प्रपुष्पितमहीरुहः
2074012c मत्तोद्घुष्टद्विजगणः पताकाभिरलंकृतः
2074013a चन्दनोदकसंसिक्तो नानाकुसुमभूषितः
2074013c बह्वशोभत सेनायाः पन्थाः स्वर्गपथोपमः
2074014a आज्ञाप्याथ यथाज्ञप्ति युक्तास्तेऽधिकृता नराः
2074014c रमणीयेषु देशेषु बहुस्वादुफलेषु च
2074015a यो निवेशस्त्वभिप्रेतो भरतस्य महात्मनः
2074015c भूयस्तं शोभयामासुर्भूषाभिर्भूषणोपमम्
2074016a नक्षत्रेषु प्रशस्तेषु मुहूर्तेषु च तद्विदः
2074016c निवेशं स्थापयामासुर्भरतस्य महात्मनः
2074017a बहुपांसुचयाश्चापि परिखापरिवारिताः
2074017c तत्रेन्द्रकीलप्रतिमाः प्रतोलीवरशोभिताः
2074018a प्रासादमालासंयुक्ताः सौधप्राकारसंवृताः
2074018c पताका शोभिताः सर्वे सुनिर्मितमहापथाः
2074019a विसर्पद्भिरिवाकाशे विटङ्काग्रविमानकैः
2074019c समुच्छ्रितैर्निवेशास्ते बभुः शक्रपुरोपमाः
2074020a जाह्नवीं तु समासाद्य विविधद्रुम काननाम्
2074020c शीतलामलपानीयां महामीनसमाकुलाम्
2074021a सचन्द्रतारागणमण्डितं यथा; नभःक्षपायाममलं विराजते
2074021c नरेन्द्रमार्गः स तथा व्यराजत; क्रमेण रम्यः शुभशिल्पिनिर्मितः
2075001a ततो नान्दीमुखीं रात्रिं भरतं सूतमागधाः
2075001c तुष्टुवुर्वाग्विशेषज्ञाः स्तवैर्मङ्गलसंहितैः
2075002a सुवर्णकोणाभिहतः प्राणदद्यामदुन्दुभिः
2075002c दध्मुः शङ्खांश्च शतशो वाद्यांश्चोच्चावचस्वरान्
2075003a स तूर्य घोषः सुमहान्दिवमापूरयन्निव
2075003c भरतं शोकसंतप्तं भूयः शोकैररन्ध्रयत्
2075004a ततो प्रबुद्धो भरतस्तं घोषं संनिवर्त्य च
2075004c नाहं राजेति चाप्युक्त्वा शत्रुघ्नमिदमब्रवीत्
2075005a पश्य शत्रुघ्न कैकेय्या लोकस्यापकृतं महत्
2075005c विसृज्य मयि दुःखानि राजा दशरथो गतः
2075006a तस्यैषा धर्मराजस्य धर्ममूला महात्मनः
2075006c परिभ्रमति राजश्रीर्नौरिवाकर्णिका जले
2075007a इत्येवं भरतं प्रेक्ष्य विलपन्तं विचेतनम्
2075007c कृपणं रुरुदुः सर्वाः सस्वरं योषितस्तदा
2075008a तथा तस्मिन्विलपति वसिष्ठो राजधर्मवित्
2075008c सभामिक्ष्वाकुनाथस्य प्रविवेश महायशाः
2075009a शात कुम्भमयीं रम्यां मणिरत्नसमाकुलाम्
2075009c सुधर्मामिव धर्मात्मा सगणः प्रत्यपद्यत
2075010a स काञ्चनमयं पीठं परार्ध्यास्तरणावृतम्
2075010c अध्यास्त सर्ववेदज्ञो दूताननुशशास च
2075011a ब्राह्मणान्क्षत्रियान्योधानमात्यान्गणबल्लभान्
2075011c क्षिप्रमानयताव्यग्राः कृत्यमात्ययिकं हि नः
2075012a ततो हलहलाशब्दो महान्समुदपद्यत
2075012c रथैरश्वैर्गजैश्चापि जनानामुपगच्छताम्
2075013a ततो भरतमायान्तं शतक्रतुमिवामराः
2075013c प्रत्यनन्दन्प्रकृतयो यथा दशरथं तथा
2075014a ह्रद इव तिमिनागसंवृतः; स्तिमितजलो मणिशङ्खशर्करः
2075014c दशरथसुतशोभिता सभा; सदशरथेव बभौ यथा पुरा
2076001a तामार्यगणसंपूर्णां भरतः प्रग्रहां सभाम्
2076001c ददर्श बुद्धिसंपन्नः पूर्णचन्द्रां निशामिव
2076002a आसनानि यथान्यायमार्याणां विशतां तदा
2076002c अदृश्यत घनापाये पूर्णचन्द्रेव शर्वरी
2076003a राज्ञस्तु प्रकृतीः सर्वाः समग्राः प्रेक्ष्य धर्मवित्
2076003c इदं पुरोहितो वाक्यं भरतं मृदु चाब्रवीत्
2076004a तात राजा दशरथः स्वर्गतो धर्ममाचरन्
2076004c धन धान्यवतीं स्फीतां प्रदाय पृथिवीं तव
2076005a रामस्तथा सत्यधृतिः सतां धर्ममनुस्मरन्
2076005c नाजहात्पितुरादेशं शशी ज्योत्स्नामिवोदितः
2076006a पित्रा भ्रात्रा च ते दत्तं राज्यं निहतकण्टकम्
2076006c तद्भुङ्क्ष्व मुदितामात्यः क्षिप्रमेवाभिषेचय
2076007a उदीच्याश्च प्रतीच्याश्च दाक्षिणात्याश्च केवलाः
2076007c कोट्यापरान्ताः सामुद्रा रत्नान्यभिहरन्तु ते
2076008a तच्छ्रुत्वा भरतो वाक्यं शोकेनाभिपरिप्लुतः
2076008c जगाम मनसा रामं धर्मज्ञो धर्मकाङ्क्षया
2076009a स बाष्पकलया वाचा कलहंसस्वरो युवा
2076009c विललाप सभामध्ये जगर्हे च पुरोहितम्
2076010a चरितब्रह्मचर्यस्य विद्या स्नातस्य धीमतः
2076010c धर्मे प्रयतमानस्य को राज्यं मद्विधो हरेत्
2076011a कथं दशरथाज्जातो भवेद्राज्यापहारकः
2076011c राज्यं चाहं च रामस्य धर्मं वक्तुमिहार्हसि
2076012a ज्येष्ठः श्रेष्ठश्च धर्मात्मा दिलीपनहुषोपमः
2076012c लब्धुमर्हति काकुत्स्थो राज्यं दशरथो यथा
2076013a अनार्यजुष्टमस्वर्ग्यं कुर्यां पापमहं यदि
2076013c इक्ष्वाकूणामहं लोके भवेयं कुलपांसनः
2076014a यद्धि मात्रा कृतं पापं नाहं तदभिरोचये
2076014c इहस्थो वनदुर्गस्थं नमस्यामि कृताञ्जलिः
2076015a राममेवानुगच्छामि स राजा द्विपदां वरः
2076015c त्रयाणामपि लोकानां राघवो राज्यमर्हति
2076016a तद्वाक्यं धर्मसंयुक्तं श्रुत्वा सर्वे सभासदः
2076016c हर्षान्मुमुचुरश्रूणि रामे निहितचेतसः
2076017a यदि त्वार्यं न शक्ष्यामि विनिवर्तयितुं वनात्
2076017c वने तत्रैव वत्स्यामि यथार्यो लक्ष्मणस्तथा
2076018a सर्वोपायं तु वर्तिष्ये विनिवर्तयितुं बलात्
2076018c समक्षमार्य मिश्राणां साधूनां गुणवर्तिनाम्
2076019a एवमुक्त्वा तु धर्मात्मा भरतो भ्रातृवत्सलः
2076019c समीपस्थमुवाचेदं सुमन्त्रं मन्त्रकोविदम्
2076020a तूर्णमुत्थाय गच्छ त्वं सुमन्त्र मम शासनात्
2076020c यात्रामाज्ञापय क्षिप्रं बलं चैव समानय
2076021a एवमुक्तः सुमन्त्रस्तु भरतेन महात्मना
2076021c प्रहृष्टः सोऽदिशत्सर्वं यथा संदिष्टमिष्टवत्
2076022a ताः प्रहृष्टाः प्रकृतयो बलाध्यक्षा बलस्य च
2076022c श्रुत्वा यात्रां समाज्ञप्तां राघवस्य निवर्तने
2076023a ततो योधाङ्गनाः सर्वा भर्तॄन्सर्वान्गृहेगृहे
2076023c यात्रा गमनमाज्ञाय त्वरयन्ति स्म हर्षिताः
2076024a ते हयैर्गोरथैः शीघ्रैः स्यन्दनैश्च मनोजवैः
2076024c सह योधैर्बलाध्यक्षा बलं सर्वमचोदयन्
2076025a सज्जं तु तद्बलं दृष्ट्वा भरतो गुरुसंनिधौ
2076025c रथं मे त्वरयस्वेति सुमन्त्रं पार्श्वतोऽब्रवीत्
2076026a भरतस्य तु तस्याज्ञां प्रतिगृह्य प्रहर्षितः
2076026c रथं गृहीत्वा प्रययौ युक्तं परमवाजिभिः
2076027a स राघवः सत्यधृतिः प्रतापवा;न्ब्रुवन्सुयुक्तं दृढसत्यविक्रमः
2076027c गुरुं महारण्यगतं यशस्विनं; प्रसादयिष्यन्भरतोऽब्रवीत्तदा
2076028a तूर्णं समुत्थाय सुमन्त्र गच्छ; बलस्य योगाय बलप्रधानान्
2076028c आनेतुमिच्छामि हि तं वनस्थं; प्रसाद्य रामं जगतो हिताय
2076029a स सूतपुत्रो भरतेन सम्य;गाज्ञापितः संपरिपूर्णकामः
2076029c शशास सर्वान्प्रकृतिप्रधाना;न्बलस्य मुख्यांश्च सुहृज्जनं च
2076030a ततः समुत्थाय कुले कुले ते; राजन्यवैश्या वृषलाश्च विप्राः
2076030c अयूयुजन्नुष्ट्ररथान्खरांश्च; नागान्हयांश्चैव कुलप्रसूतान्
2077001a ततः समुत्थितः काल्यमास्थाय स्यन्दनोत्तमम्
2077001c प्रययौ भरतः शीघ्रं रामदर्शनकाङ्क्षया
2077002a अग्रतः प्रययुस्तस्य सर्वे मन्त्रिपुरोधसः
2077002c अधिरुह्य हयैर्युक्तान्रथान्सूर्यरथोपमान्
2077003a नवनागसहस्राणि कल्पितानि यथाविधि
2077003c अन्वयुर्भरतं यान्तमिक्ष्वाकु कुलनन्दनम्
2077004a षष्ठी रथसहस्राणि धन्विनो विविधायुधाः
2077004c अन्वयुर्भरतं यान्तं राजपुत्रं यशस्विनम्
2077005a शतं सहस्राण्यश्वानां समारूढानि राघवम्
2077005c अन्वयुर्भरतं यान्तं राजपुत्रं यशस्विनम्
2077006a कैकेयी च सुमित्रा च कौसल्या च यशस्विनी
2077006c रामानयनसंहृष्टा ययुर्यानेन भास्वता
2077007a प्रयाताश्चार्यसंघाता रामं द्रष्टुं सलक्ष्मणम्
2077007c तस्यैव च कथाश्चित्राः कुर्वाणा हृष्टमानसाः
2077008a मेघश्यामं महाबाहुं स्थिरसत्त्वं दृढव्रतम्
2077008c कदा द्रक्ष्यामहे रामं जगतः शोकनाशनम्
2077009a दृष्ट एव हि नः शोकमपनेष्यति राघवः
2077009c तमः सर्वस्य लोकस्य समुद्यन्निव भास्करः
2077010a इत्येवं कथयन्तस्ते संप्रहृष्टाः कथाः शुभाः
2077010c परिष्वजानाश्चान्योन्यं ययुर्नागरिकास्तदा
2077011a ये च तत्रापरे सर्वे संमता ये च नैगमाः
2077011c रामं प्रति ययुर्हृष्टाः सर्वाः प्रकृतयस्तदा
2077012a मणि काराश्च ये केचित्कुम्भकाराश्च शोभनाः
2077012c सूत्रकर्मकृतश्चैव ये च शस्त्रोपजीविनः
2077013a मायूरकाः क्राकचिका रोचका वेधकास्तथा
2077013c दन्तकाराः सुधाकारास्तथा गन्धोपजीविनः
2077014a सुवर्णकाराः प्रख्यातास्तथा कम्बलधावकाः
2077014c स्नापकाच्छादका वैद्या धूपकाः शौण्डिकास्तथा
2077015a रजकास्तुन्नवायाश्च ग्रामघोषमहत्तराः
2077015c शैलूषाश्च सह स्त्रीभिर्यान्ति कैवर्तकास्तथा
2077016a समाहिता वेदविदो ब्राह्मणा वृत्तसंमताः
2077016c गोरथैर्भरतं यान्तमनुजग्मुः सहस्रशः
2077017a सुवेषाः शुद्धवसनास्ताम्रमृष्टानुलेपनाः
2077017c सर्वे ते विविधैर्यानैः शनैर्भरतमन्वयुः
2077018a प्रहृष्टमुदिता सेना सान्वयात्कैकयीसुतम्
2077018c व्यवतिष्ठत सा सेना भरतस्यानुयायिनी
2077019a निरीक्ष्यानुगतां सेनां तां च गङ्गां शिवोदकाम्
2077019c भरतः सचिवान्सर्वानब्रवीद्वाक्यकोविदः
2077020a निवेशयत मे सैन्यमभिप्रायेण सर्वशः
2077020c विश्रान्तः प्रतरिष्यामः श्व इदानीं महानदीम्
2077021a दातुं च तावदिच्छामि स्वर्गतस्य महीपतेः
2077021c और्ध्वदेह निमित्तार्थमवतीर्योदकं नदीम्
2077022a तस्यैवं ब्रुवतोऽमात्यास्तथेत्युक्त्वा समाहिताः
2077022c न्यवेशयंस्तांश्छन्देन स्वेन स्वेन पृथक्पृथक्
2077023a निवेश्य गङ्गामनु तां महानदीं; चमूं विधानैः परिबर्ह शोभिनीम्
2077023c उवास रामस्य तदा महात्मनो; विचिन्तयानो भरतो निवर्तनम्
2078001a ततो निविष्टां ध्वजिनीं गङ्गामन्वाश्रितां नदीम्
2078001c निषादराजो दृष्ट्वैव ज्ञातीन्संत्वरितोऽब्रवीत्
2078002a महतीयमतः सेना सागराभा प्रदृश्यते
2078002c नास्यान्तमवगच्छामि मनसापि विचिन्तयन्
2078003a स एष हि महाकायः कोविदारध्वजो रथे
2078003c बन्धयिष्यति वा दाशानथ वास्मान्वधिष्यति
2078004a अथ दाशरथिं रामं पित्रा राज्याद्विवासितम्
2078004c भरतः कैकेयीपुत्रो हन्तुं समधिगच्छति
2078005a भर्ता चैव सखा चैव रामो दाशरथिर्मम
2078005c तस्यार्थकामाः संनद्धा गङ्गानूपेऽत्र तिष्ठत
2078006a तिष्ठन्तु सर्वदाशाश्च गङ्गामन्वाश्रिता नदीम्
2078006c बलयुक्ता नदीरक्षा मांसमूलफलाशनाः
2078007a नावां शतानां पञ्चानां कैवर्तानां शतं शतम्
2078007c संनद्धानां तथा यूनां तिष्ठन्त्वत्यभ्यचोदयत्
2078008a यदा तुष्टस्तु भरतो रामस्येह भविष्यति
2078008c सेयं स्वस्तिमयी सेना गङ्गामद्य तरिष्यति
2078009a इत्युक्त्वोपायनं गृह्य मत्स्यमांसमधूनि च
2078009c अभिचक्राम भरतं निषादाधिपतिर्गुहः
2078010a तमायान्तं तु संप्रेक्ष्य सूतपुत्रः प्रतापवान्
2078010c भरतायाचचक्षेऽथ विनयज्ञो विनीतवत्
2078011a एष ज्ञातिसहस्रेण स्थपतिः परिवारितः
2078011c कुशलो दण्डकारण्ये वृद्धो भ्रातुश्च ते सखा
2078012a तस्मात्पश्यतु काकुत्स्थ त्वां निषादाधिपो गुहः
2078012c असंशयं विजानीते यत्र तौ रामलक्ष्मणौ
2078013a एतत्तु वचनं श्रुत्वा सुमन्त्राद्भरतः शुभम्
2078013c उवाच वचनं शीघ्रं गुहः पश्यतु मामिति
2078014a लब्ध्वाभ्यनुज्ञां संहृष्टो ज्ञातिभिः परिवारितः
2078014c आगम्य भरतं प्रह्वो गुहो वचनमब्रवीत्
2078015a निष्कुटश्चैव देशोऽयं वञ्चिताश्चापि ते वयम्
2078015c निवेदयामस्ते सर्वे स्वके दाशकुले वस
2078016a अस्ति मूलं फलं चैव निषादैः समुपाहृतम्
2078016c आर्द्रं च मांसं शुष्कं च वन्यं चोच्चावचं महत्
2078017a आशंसे स्वाशिता सेना वत्स्यतीमां विभावरीम्
2078017c अर्चितो विविधैः कामैः श्वः ससैन्यो गमिष्यसि
2079001a एवमुक्तस्तु भरतो निषादाधिपतिं गुहम्
2079001c प्रत्युवाच महाप्राज्ञो वाक्यं हेत्वर्थसंहितम्
2079002a ऊर्जितः खलु ते कामः कृतो मम गुरोः सखे
2079002c यो मे त्वमीदृशीं सेनामेकोऽभ्यर्चितुमिच्छसि
2079003a इत्युक्त्वा तु महातेजा गुहं वचनमुत्तमम्
2079003c अब्रवीद्भरतः श्रीमान्निषादाधिपतिं पुनः
2079004a कतरेण गमिष्यामि भरद्वाजाश्रमं गुह
2079004c गहनोऽयं भृशं देशो गङ्गानूपो दुरत्ययः
2079005a तस्य तद्वचनं श्रुत्वा राजपुत्रस्य धीमतः
2079005c अब्रवीत्प्राञ्जलिर्वाक्यं गुहो गहनगोचरः
2079006a दाशास्त्वनुगमिष्यन्ति धन्विनः सुसमाहिताः
2079006c अहं चानुगमिष्यामि राजपुत्र महायशः
2079007a कच्चिन्न दुष्टो व्रजसि रामस्याक्लिष्टकर्मणः
2079007c इयं ते महती सेना शङ्कां जनयतीव मे
2079008a तमेवमभिभाषन्तमाकाश इव निर्मलः
2079008c भरतः श्लक्ष्णया वाचा गुहं वचनमब्रवीत्
2079009a मा भूत्स कालो यत्कष्टं न मां शङ्कितुमर्हसि
2079009c राघवः स हि मे भ्राता ज्येष्ठः पितृसमो मम
2079010a तं निवर्तयितुं यामि काकुत्स्थं वनवासिनम्
2079010c बुद्धिरन्या न ते कार्या गुह सत्यं ब्रवीमि ते
2079011a स तु संहृष्टवदनः श्रुत्वा भरतभाषितम्
2079011c पुनरेवाब्रवीद्वाक्यं भरतं प्रति हर्षितः
2079012a धन्यस्त्वं न त्वया तुल्यं पश्यामि जगतीतले
2079012c अयत्नादागतं राज्यं यस्त्वं त्यक्तुमिहेच्छसि
2079013a शाश्वती खलु ते कीर्तिर्लोकाननुचरिष्यति
2079013c यस्त्वं कृच्छ्रगतं रामं प्रत्यानयितुमिच्छसि
2079014a एवं संभाषमाणस्य गुहस्य भरतं तदा
2079014c बभौ नष्टप्रभः सूर्यो रजनी चाभ्यवर्तत
2079015a संनिवेश्य स तां सेनां गुहेन परितोषितः
2079015c शत्रुघ्नेन सह श्रीमाञ्शयनं पुनरागमत्
2079016a रामचिन्तामयः शोको भरतस्य महात्मनः
2079016c उपस्थितो ह्यनर्हस्य धर्मप्रेक्षस्य तादृशः
2079017a अन्तर्दाहेन दहनः संतापयति राघवम्
2079017c वनदाहाभिसंतप्तं गूढोऽग्निरिव पादपम्
2079018a प्रस्रुतः सर्वगात्रेभ्यः स्वेदः शोकाग्निसंभवः
2079018c यथा सूर्यांशुसंतप्तो हिमवान्प्रस्रुतो हिमम्
2079019a ध्याननिर्दरशैलेन विनिःश्वसितधातुना
2079019c दैन्यपादपसंघेन शोकायासाधिशृङ्गिणा
2079020a प्रमोहानन्तसत्त्वेन संतापौषधिवेणुना
2079020c आक्रान्तो दुःखशैलेन महता कैकयीसुतः
2079021a गुहेन सार्धं भरतः समागतो; महानुभावः सजनः समाहितः
2079021c सुदुर्मनास्तं भरतं तदा पुन;र्गुहः समाश्वासयदग्रजं प्रति
2080001a आचचक्षेऽथ सद्भावं लक्ष्मणस्य महात्मनः
2080001c भरतायाप्रमेयाय गुहो गहनगोचरः
2080002a तं जाग्रतं गुणैर्युक्तं वरचापेषुधारिणम्
2080002c भ्रातृ गुप्त्यर्थमत्यन्तमहं लक्ष्मणमब्रवम्
2080003a इयं तात सुखा शय्या त्वदर्थमुपकल्पिता
2080003c प्रत्याश्वसिहि शेष्वास्यां सुखं राघवनन्दन
2080004a उचितोऽयं जनः सर्वे दुःखानां त्वं सुखोचितः
2080004c धर्मात्मंस्तस्य गुप्त्यर्थं जागरिष्यामहे वयम्
2080005a न हि रामात्प्रियतरो ममास्ति भुवि कश्चन
2080005c मोत्सुको भूर्ब्रवीम्येतदप्यसत्यं तवाग्रतः
2080006a अस्य प्रसादादाशंसे लोकेऽस्मिन्सुमहद्यशः
2080006c धर्मावाप्तिं च विपुलामर्थावाप्तिं च केवलाम्
2080007a सोऽहं प्रियसखं रामं शयानं सह सीतया
2080007c रक्षिष्यामि धनुष्पाणिः सर्वैः स्वैर्ज्ञातिभिः सह
2080008a न हि मेऽविदितं किंचिद्वनेऽस्मिंश्चरतः सदा
2080008c चतुरङ्गं ह्यपि बलं प्रसहेम वयं युधि
2080009a एवमस्माभिरुक्तेन लक्ष्मणेन महात्मना
2080009c अनुनीता वयं सर्वे धर्ममेवानुपश्यता
2080010a कथं दाशरथौ भूमौ शयाने सह सीतया
2080010c शक्या निद्रामया लब्धुं जीवितं वा सुखानि वा
2080011a यो न देवासुरैः सर्वैः शक्यः प्रसहितुं युधि
2080011c तं पश्य गुह संविष्टं तृणेषु सह सीतया
2080012a महता तपसा लब्धो विविधैश्च परिश्रमैः
2080012c एको दशरथस्यैष पुत्रः सदृशलक्षणः
2080013a अस्मिन्प्रव्राजिते राजा न चिरं वर्तयिष्यति
2080013c विधवा मेदिनी नूनं क्षिप्रमेव भविष्यति
2080014a विनद्य सुमहानादं श्रमेणोपरताः स्त्रियः
2080014c निर्घोषोपरतं नूनमद्य राजनिवेशनम्
2080015a कौसल्या चैव राजा च तथैव जननी मम
2080015c नाशंसे यदि ते सर्वे जीवेयुः शर्वरीमिमाम्
2080016a जीवेदपि हि मे माता शत्रुघ्नस्यान्ववेक्षया
2080016c दुःखिता या तु कौसल्या वीरसूर्विनशिष्यति
2080017a अतिक्रान्तमतिक्रान्तमनवाप्य मनोरथम्
2080017c राज्ये राममनिक्षिप्य पिता मे विनशिष्यति
2080018a सिद्धार्थाः पितरं वृत्तं तस्मिन्काले ह्युपस्थिते
2080018c प्रेतकार्येषु सर्वेषु संस्करिष्यन्ति भूमिपम्
2080019a रम्यचत्वरसंस्थानां सुविभक्तमहापथाम्
2080019c हर्म्यप्रासादसंपन्नां सर्वरत्नविभूषिताम्
2080020a गजाश्वरथसंबाधां तूर्यनादविनादिताम्
2080020c सर्वकल्याणसंपूर्णां हृष्टपुष्टजनाकुलाम्
2080021a आरामोद्यानसंपूर्णां समाजोत्सवशालिनीम्
2080021c सुखिता विचरिष्यन्ति राजधानीं पितुर्मम
2080022a अपि सत्यप्रतिज्ञेन सार्धं कुशलिना वयम्
2080022c निवृत्ते समये ह्यस्मिन्सुखिताः प्रविशेमहि
2080023a परिदेवयमानस्य तस्यैवं सुमहात्मनः
2080023c तिष्ठतो राजपुत्रस्य शर्वरी सात्यवर्तत
2080024a प्रभाते विमले सूर्ये कारयित्वा जटा उभौ
2080024c अस्मिन्भागीरथीतीरे सुखं संतारितौ मया
2080025a जटाधरौ तौ द्रुमचीरवाससौ; महाबलौ कुञ्जरयूथपोपमौ
2080025c वरेषुचापासिधरौ परंतपौ; व्यवेक्षमाणौ सह सीतया गतौ
2081001a गुहस्य वचनं श्रुत्वा भरतो भृशमप्रियम्
2081001c ध्यानं जगाम तत्रैव यत्र तच्छ्रुतमप्रियम्
2081002a सुकुमारो महासत्त्वः सिंहस्कन्धो महाभुजः
2081002c पुण्डरीक विशालाक्षस्तरुणः प्रियदर्शनः
2081003a प्रत्याश्वस्य मुहूर्तं तु कालं परमदुर्मनाः
2081003c पपात सहसा तोत्रैर्हृदि विद्ध इव द्विपः
2081004a तदवस्थं तु भरतं शत्रुघ्नोऽनन्तर स्थितः
2081004c परिष्वज्य रुरोदोच्चैर्विसंज्ञः शोककर्शितः
2081005a ततः सर्वाः समापेतुर्मातरो भरतस्य ताः
2081005c उपवास कृशा दीना भर्तृव्यसनकर्शिताः
2081006a ताश्च तं पतितं भूमौ रुदन्त्यः पर्यवारयन्
2081006c कौसल्या त्वनुसृत्यैनं दुर्मनाः परिषस्वजे
2081007a वत्सला स्वं यथा वत्समुपगूह्य तपस्विनी
2081007c परिपप्रच्छ भरतं रुदन्ती शोकलालसा
2081008a पुत्रव्याधिर्न ते कच्चिच्छरीरं परिबाधते
2081008c अद्य राजकुलस्यास्य त्वदधीनं हि जीवितम्
2081009a त्वां दृष्ट्वा पुत्र जीवामि रामे सभ्रातृके गते
2081009c वृत्ते दशरथे राज्ञि नाथ एकस्त्वमद्य नः
2081010a कच्चिन्न लक्ष्मणे पुत्र श्रुतं ते किंचिदप्रियम्
2081010c पुत्र वा ह्येकपुत्रायाः सहभार्ये वनं गते
2081011a स मुहूर्तं समाश्वस्य रुदन्नेव महायशाः
2081011c कौसल्यां परिसान्त्व्येदं गुहं वचनमब्रवीत्
2081012a भ्राता मे क्वावसद्रात्रिं क्व सीता क्व च लक्ष्मणः
2081012c अस्वपच्छयने कस्मिन्किं भुक्त्वा गुह शंस मे
2081013a सोऽब्रवीद्भरतं पृष्टो निषादाधिपतिर्गुहः
2081013c यद्विधं प्रतिपेदे च रामे प्रियहितेऽतिथौ
2081014a अन्नमुच्चावचं भक्ष्याः फलानि विविधानि च
2081014c रामायाभ्यवहारार्थं बहुचोपहृतं मया
2081015a तत्सर्वं प्रत्यनुज्ञासीद्रामः सत्यपराक्रमः
2081015c न हि तत्प्रत्यगृह्णात्स क्षत्रधर्ममनुस्मरन्
2081016a न ह्यस्माभिः प्रतिग्राह्यं सखे देयं तु सर्वदा
2081016c इति तेन वयं राजन्ननुनीता महात्मना
2081017a लक्ष्मणेन समानीतं पीत्वा वारि महायशाः
2081017c औपवास्यं तदाकार्षीद्राघवः सह सीतया
2081018a ततस्तु जलशेषेण लक्ष्मणोऽप्यकरोत्तदा
2081018c वाग्यतास्ते त्रयः संध्यामुपासत समाहिताः
2081019a सौमित्रिस्तु ततः पश्चादकरोत्स्वास्तरं शुभम्
2081019c स्वयमानीय बर्हींषि क्षिप्रं राघव कारणात्
2081020a तस्मिन्समाविशद्रामः स्वास्तरे सह सीतया
2081020c प्रक्षाल्य च तयोः पादावपचक्राम लक्ष्मणः
2081021a एतत्तदिङ्गुदीमूलमिदमेव च तत्तृणम्
2081021c यस्मिन्रामश्च सीता च रात्रिं तां शयितावुभौ
2081022a नियम्य पृष्ठे तु तलाङ्गुलित्रवा;ञ्शरैः सुपूर्णाविषुधी परंतपः
2081022c महद्धनुः सज्यमुपोह्य लक्ष्मणो; निशामतिष्ठत्परितोऽस्य केवलम्
2081023a ततस्त्वहं चोत्तमबाणचापधृ;क्स्थितोऽभवं तत्र स यत्र लक्ष्मणः
2081023c अतन्द्रिभिर्ज्ञातिभिरात्तकार्मुकै;र्महेन्द्रकल्पं परिपालयंस्तदा
2082001a तच्छ्रुत्वा निपुणं सर्वं भरतः सह मन्त्रिभिः
2082001c इङ्गुदीमूलमागम्य रामशय्यामवेक्ष्य ताम्
2082002a अब्रवीज्जननीः सर्वा इह तेन महात्मना
2082002c शर्वरी शयिता भूमाविदमस्य विमर्दितम्
2082003a महाभागकुलीनेन महाभागेन धीमता
2082003c जातो दशरथेनोर्व्यां न रामः स्वप्तुमर्हति
2082004a अजिनोत्तरसंस्तीर्णे वरास्तरणसंचये
2082004c शयित्वा पुरुषव्याघ्रः कथं शेते महीतले
2082005a प्रासादाग्र विमानेषु वलभीषु च सर्वदा
2082005c हैमराजतभौमेषु वरास्तरणशालिषु
2082006a पुष्पसंचयचित्रेषु चन्दनागरुगन्धिषु
2082006c पाण्डुराभ्रप्रकाशेषु शुकसंघरुतेषु च
2082007a गीतवादित्रनिर्घोषैर्वराभरणनिःस्वनैः
2082007c मृदङ्गवरशब्दैश्च सततं प्रतिबोधितः
2082008a बन्दिभिर्वन्दितः काले बहुभिः सूतमागधैः
2082008c गाथाभिरनुरूपाभिः स्तुतिभिश्च परंतपः
2082009a अश्रद्धेयमिदं लोके न सत्यं प्रतिभाति मा
2082009c मुह्यते खलु मे भावः स्वप्नोऽयमिति मे मतिः
2082010a न नूनं दैवतं किंचित्कालेन बलवत्तरम्
2082010c यत्र दाशरथी रामो भूमावेवं शयीत सः
2082011a विदेहराजस्य सुता सीता च प्रियदर्शना
2082011c दयिता शयिता भूमौ स्नुषा दशरथस्य च
2082012a इयं शय्या मम भ्रातुरिदं हि परिवर्तितम्
2082012c स्थण्डिले कठिने सर्वं गात्रैर्विमृदितं तृणम्
2082013a मन्ये साभरणा सुप्ता सीतास्मिञ्शयने तदा
2082013c तत्र तत्र हि दृश्यन्ते सक्ताः कनकबिन्दवः
2082014a उत्तरीयमिहासक्तं सुव्यक्तं सीतया तदा
2082014c तथा ह्येते प्रकाशन्ते सक्ताः कौशेयतन्तवः
2082015a मन्ये भर्तुः सुखा शय्या येन बाला तपस्विनी
2082015c सुकुमारी सती दुःखं न विजानाति मैथिली
2082016a सार्वभौम कुले जातः सर्वलोकसुखावहः
2082016c सर्वलोकप्रियस्त्यक्त्वा राज्यं प्रियमनुत्तमम्
2082017a कथमिन्दीवरश्यामो रक्ताक्षः प्रियदर्शनः
2082017c सुखभागी च दुःखार्हः शयितो भुवि राघवः
2082018a सिद्धार्था खलु वैदेही पतिं यानुगता वनम्
2082018c वयं संशयिताः सर्वे हीनास्तेन महात्मना
2082019a अकर्णधारा पृथिवी शून्येव प्रतिभाति मा
2082019c गते दशरथे स्वर्गे रामे चारण्यमाश्रिते
2082020a न च प्रार्थयते कश्चिन्मनसापि वसुंधराम्
2082020c वनेऽपि वसतस्तस्य बाहुवीर्याभिरक्षिताम्
2082021a शून्यसंवरणारक्षामयन्त्रितहयद्विपाम्
2082021c अपावृतपुरद्वारां राजधानीमरक्षिताम्
2082022a अप्रहृष्टबलां न्यूनां विषमस्थामनावृताम्
2082022c शत्रवो नाभिमन्यन्ते भक्ष्यान्विषकृतानिव
2082023a अद्य प्रभृति भूमौ तु शयिष्येऽहं तृणेषु वा
2082023c फलमूलाशनो नित्यं जटाचीराणि धारयन्
2082024a तस्यार्थमुत्तरं कालं निवत्स्यामि सुखं वने
2082024c तं प्रतिश्रवमामुच्य नास्य मिथ्या भविष्यति
2082025a वसन्तं भ्रातुरर्थाय शत्रुघ्नो मानुवत्स्यति
2082025c लक्ष्मणेन सह त्वार्यो अयोध्यां पालयिष्यति
2082026a अभिषेक्ष्यन्ति काकुत्स्थमयोध्यायां द्विजातयः
2082026c अपि मे देवताः कुर्युरिमं सत्यं मनोरथम्
2082027a प्रसाद्यमानः शिरसा मया स्वयं; बहुप्रकारं यदि न प्रपत्स्यते
2082027c ततोऽनुवत्स्यामि चिराय राघवं; वने वसन्नार्हति मामुपेक्षितुम्
2083001a व्युष्य रात्रिं तु तत्रैव गङ्गाकूले स राघवः
2083001c भरतः काल्यमुत्थाय शत्रुघ्नमिदमब्रवीत्
2083002a शत्रुघोत्तिष्ठ किं शेषे निषादाधिपतिं गुहम्
2083002c शीघ्रमानय भद्रं ते तारयिष्यति वाहिनीम्
2083003a जागर्मि नाहं स्वपिमि तथैवार्यं विचिन्तयन्
2083003c इत्येवमब्रवीद्भ्रात्रा शत्रुघ्नोऽपि प्रचोदितः
2083004a इति संवदतोरेवमन्योन्यं नरसिंहयोः
2083004c आगम्य प्राञ्जलिः काले गुहो भरतमब्रवीत्
2083005a कच्चित्सुखं नदीतीरेऽवात्सीः काकुत्स्थ शर्वरीम्
2083005c कच्चिच्च सह सैन्यस्य तव सर्वमनामयम्
2083006a गुहस्य तत्तु वचनं श्रुत्वा स्नेहादुदीरितम्
2083006c रामस्यानुवशो वाक्यं भरतोऽपीदमब्रवीत्
2083007a सुखा नः शर्वरी राजन्पूजिताश्चापि ते वयम्
2083007c गङ्गां तु नौभिर्बह्वीभिर्दाशाः संतारयन्तु नः
2083008a ततो गुहः संत्वरितः श्रुत्वा भरतशासनम्
2083008c प्रतिप्रविश्य नगरं तं ज्ञातिजनमब्रवीत्
2083009a उत्तिष्ठत प्रबुध्यध्वं भद्रमस्तु हि वः सदा
2083009c नावः समनुकर्षध्वं तारयिष्याम वाहिनीम्
2083010a ते तथोक्ताः समुत्थाय त्वरिता राजशासनात्
2083010c पञ्च नावां शतान्येव समानिन्युः समन्ततः
2083011a अन्याः स्वस्तिकविज्ञेया महाघण्डा धरा वराः
2083011c शोभमानाः पताकिन्यो युक्तवाताः सुसंहताः
2083012a ततः स्वस्तिकविज्ञेयां पाण्डुकम्बलसंवृताम्
2083012c सनन्दिघोषां कल्याणीं गुहो नावमुपाहरत्
2083013a तामारुरोह भरतः शत्रुघ्नश्च महाबलः
2083013c कौसल्या च सुमित्रा च याश्चान्या राजयोषितः
2083014a पुरोहितश्च तत्पूर्वं गुरवे ब्राह्मणाश्च ये
2083014c अनन्तरं राजदारास्तथैव शकटापणाः
2083015a आवासमादीपयतां तीर्थं चाप्यवगाहताम्
2083015c भाण्डानि चाददानानां घोषस्त्रिदिवमस्पृशत्
2083016a पताकिन्यस्तु ता नावः स्वयं दाशैरधिष्ठिताः
2083016c वहन्त्यो जनमारूढं तदा संपेतुराशुगाः
2083017a नारीणामभिपूर्णास्तु काश्चित्काश्चित्तु वाजिनाम्
2083017c कश्चित्तत्र वहन्ति स्म यानयुग्यं महाधनम्
2083018a ताः स्म गत्वा परं तीरमवरोप्य च तं जनम्
2083018c निवृत्ताः काण्डचित्राणि क्रियन्ते दाशबन्धुभिः
2083019a सवैजयन्तास्तु गजा गजारोहैः प्रचोदिताः
2083019c तरन्तः स्म प्रकाशन्ते सध्वजा इव पर्वताः
2083020a नावश्चारुरुहुस्त्वन्ये प्लवैस्तेरुस्तथापरे
2083020c अन्ये कुम्भघटैस्तेरुरन्ये तेरुश्च बाहुभिः
2083021a सा पुण्या ध्वजिनी गङ्गां दाशैः संतारिता स्वयम्
2083021c मैत्रे मुहूर्ते प्रययौ प्रयागवनमुत्तमम्
2083022a आश्वासयित्वा च चमूं महात्मा; निवेशयित्वा च यथोपजोषम्
2083022c द्रष्टुं भरद्वाजमृषिप्रवर्य;मृत्विग्वृतः सन्भरतः प्रतस्थे
2084001a भरद्वाजाश्रमं दृष्ट्वा क्रोशादेव नरर्षभः
2084001c बलं सर्वमवस्थाप्य जगाम सह मन्त्रिभिः
2084002a पद्भ्यामेव हि धर्मज्ञो न्यस्तशस्त्रपरिच्छदः
2084002c वसानो वाससी क्षौमे पुरोधाय पुरोहितम्
2084003a ततः संदर्शने तस्य भरद्वाजस्य राघवः
2084003c मन्त्रिणस्तानवस्थाप्य जगामानु पुरोहितम्
2084004a वसिष्ठमथ दृष्ट्वैव भरद्वाजो महातपाः
2084004c संचचालासनात्तूर्णं शिष्यानर्घ्यमिति ब्रुवन्
2084005a समागम्य वसिष्ठेन भरतेनाभिवादितः
2084005c अबुध्यत महातेजाः सुतं दशरथस्य तम्
2084006a ताभ्यामर्घ्यं च पाद्यं च दत्त्वा पश्चात्फलानि च
2084006c आनुपूर्व्याच्च धर्मज्ञः पप्रच्छ कुशलं कुले
2084007a अयोध्यायां बले कोशे मित्रेष्वपि च मन्त्रिषु
2084007c जानन्दशरथं वृत्तं न राजानमुदाहरत्
2084008a वसिष्ठो भरतश्चैनं पप्रच्छतुरनामयम्
2084008c शरीरेऽग्निषु वृक्षेषु शिष्येषु मृगपक्षिषु
2084009a तथेति च प्रतिज्ञाय भरद्वाजो महातपाः
2084009c भरतं प्रत्युवाचेदं राघवस्नेहबन्धनात्
2084010a किमिहागमने कार्यं तव राज्यं प्रशासतः
2084010c एतदाचक्ष्व मे सर्वं न हि मे शुध्यते मनः
2084011a सुषुवे यम मित्रघ्नं कौसल्यानन्दवर्धनम्
2084011c भ्रात्रा सह सभार्यो यश्चिरं प्रव्राजितो वनम्
2084012a नियुक्तः स्त्रीनियुक्तेन पित्रा योऽसौ महायशाः
2084012c वनवासी भवेतीह समाः किल चतुर्दश
2084013a कच्चिन्न तस्यापापस्य पापं कर्तुमिहेच्छसि
2084013c अकण्टकं भोक्तुमना राज्यं तस्यानुजस्य च
2084014a एवमुक्तो भरद्वाजं भरतः प्रत्युवाच ह
2084014c पर्यश्रु नयनो दुःखाद्वाचा संसज्जमानया
2084015a हतोऽस्मि यदि मामेवं भगवानपि मन्यते
2084015c मत्तो न दोषमाशङ्केर्नैवं मामनुशाधि हि
2084016a न चैतदिष्टं माता मे यदवोचन्मदन्तरे
2084016c नाहमेतेन तुष्टश्च न तद्वचनमाददे
2084017a अहं तु तं नरव्याघ्रमुपयातः प्रसादकः
2084017c प्रतिनेतुमयोध्यां च पादौ तस्याभिवन्दितुम्
2084018a त्वं मामेवंगतं मत्वा प्रसादं कर्तुमर्हसि
2084018c शंस मे भगवन्रामः क्व संप्रति महीपतिः
2084019a उवाच तं भरद्वाजः प्रसादाद्भरतं वचः
2084019c त्वय्येतत्पुरुषव्याघ्र युक्तं राघववंशजे
2084019e गुरुवृत्तिर्दमश्चैव साधूनां चानुयायिता
2084020a जाने चैतन्मनःस्थं ते दृढीकरणमस्त्विति
2084020c अपृच्छं त्वां तवात्यर्थं कीर्तिं समभिवर्धयन्
2084021a असौ वसति ते भ्राता चित्रकूटे महागिरौ
2084021c श्वस्तु गन्तासि तं देशं वसाद्य सह मन्त्रिभिः
2084021e एतं मे कुरु सुप्राज्ञ कामं कामार्थकोविद
2084022a ततस्तथेत्येवमुदारदर्शनः; प्रतीतरूपो भरतोऽब्रवीद्वचः
2084022c चकार बुद्धिं च तदा महाश्रमे; निशानिवासाय नराधिपात्मजः
2085001a कृतबुद्धिं निवासाय तथैव स मुनिस्तदा
2085001c भरतं कैकयी पुत्रमातिथ्येन न्यमन्त्रयत्
2085002a अब्रवीद्भरतस्त्वेनं नन्विदं भवता कृतम्
2085002c पाद्यमर्घ्यं तथातिथ्यं वने यदूपपद्यते
2085003a अथोवाच भरद्वाजो भरतं प्रहसन्निव
2085003c जाने त्वां प्रीति संयुक्तं तुष्येस्त्वं येन केनचित्
2085004a सेनायास्तु तवैतस्याः कर्तुमिच्छामि भोजनम्
2085004c मम प्रितिर्यथा रूपा त्वमर्हो मनुजर्षभ
2085005a किमर्थं चापि निक्षिप्य दूरे बलमिहागतः
2085005c कस्मान्नेहोपयातोऽसि सबलः पुरुषर्षभ
2085006a भरतः प्रत्युवाचेदं प्राञ्जलिस्तं तपोधनम्
2085006c ससैन्यो नोपयातोऽस्मि भगवन्भगवद्भयात्
2085007a वाजि मुख्या मनुष्याश्च मत्ताश्च वर वारणाः
2085007c प्रच्छाद्य महतीं भूमिं भगवन्ननुयान्ति माम्
2085008a ते वृक्षानुदकं भूमिमाश्रमेषूटजांस्तथा
2085008c न हिंस्युरिति तेनाहमेक एवागतस्ततः
2085009a आनीयतामितः सेनेत्याज्ञप्तः परमर्षिणा
2085009c तथा तु चक्रे भरतः सेनायाः समुपागमम्
2085010a अग्निशालां प्रविश्याथ पीत्वापः परिमृज्य च
2085010c आतिथ्यस्य क्रियाहेतोर्विश्वकर्माणमाह्वयत्
2085011a आह्वये विश्वकर्माणमहं त्वष्टारमेव च
2085011c आतिथ्यं कर्तुमिच्छामि तत्र मे संविधीयताम्
2085012a प्राक्स्रोतसश्च या नद्यः प्रत्यक्स्रोतस एव च
2085012c पृथिव्यामन्तरिक्षे च समायान्त्वद्य सर्वशः
2085013a अन्याः स्रवन्तु मैरेयं सुरामन्याः सुनिष्ठिताम्
2085013c अपराश्चोदकं शीतमिक्षुकाण्डरसोपमम्
2085014a आह्वये देवगन्धर्वान्विश्वावसुहहाहुहून्
2085014c तथैवाप्सरसो देवीर्गन्धर्वीश्चापि सर्वशः
2085015a घृताचीमथ विश्वाचीं मिश्रकेशीमलम्बुसाम्
2085015c शक्रं याश्चोपतिष्ठन्ति ब्रह्माणं याश्च भामिनीः
2085015e सर्वास्तुम्बुरुणा सार्धमाह्वये सपरिच्छदाः
2085016a वनं कुरुषु यद्दिव्यं वासो भूषणपत्रवत्
2085016c दिव्यनारीफलं शश्वत्तत्कौबेरमिहैव तु
2085017a इह मे भगवान्सोमो विधत्तामन्नमुत्तमम्
2085017c भक्ष्यं भोज्यं च चोष्यं च लेह्यं च विविधं बहु
2085018a विचित्राणि च माल्यानि पादपप्रच्युतानि च
2085018c सुरादीनि च पेयानि मांसानि विविधानि च
2085019a एवं समाधिना युक्तस्तेजसाप्रतिमेन च
2085019c शिक्षास्वरसमायुक्तं तपसा चाब्रवीन्मुनिः
2085020a मनसा ध्यायतस्तस्य प्राङ्मुखस्य कृताञ्जलेः
2085020c आजग्मुस्तानि सर्वाणि दैवतानि पृथक्पृथक्
2085021a मलयं दुर्दुरं चैव ततः स्वेदनुदोऽनिलः
2085021c उपस्पृश्य ववौ युक्त्या सुप्रियात्मा सुखः शिवः
2085022a ततोऽभ्यवर्तन्त घना दिव्याः कुसुमवृष्टयः
2085022c देवदुन्दुभिघोषश्च दिक्षु सर्वासु शुश्रुवे
2085023a प्रववुश्चोत्तमा वाता ननृतुश्चाप्सरोगणाः
2085023c प्रजगुर्देवगन्धर्वा वीणा प्रमुमुचुः स्वरान्
2085024a स शब्दो द्यां च भूमिं च प्राणिनां श्रवणानि च
2085024c विवेशोच्चारितः श्लक्ष्णः समो लयगुणान्वितः
2085025a तस्मिन्नुपरते शब्दे दिव्ये श्रोत्रसुखे नृणाम्
2085025c ददर्श भारतं सैन्यं विधानं विश्वकर्मणः
2085026a बभूव हि समा भूमिः समन्तात्पञ्चयोजनम्
2085026c शाद्वलैर्बहुभिश्छन्ना नीलवैदूर्यसंनिभैः
2085027a तस्मिन्बिल्वाः कपित्थाश्च पनसा बीजपूरकाः
2085027c आमलक्यो बभूवुश्च चूताश्च फलभूषणाः
2085028a उत्तरेभ्यः कुरुभ्यश्च वनं दिव्योपभोगवत्
2085028c आजगाम नदी दिव्या तीरजैर्बहुभिर्वृता
2085029a चतुःशालानि शुभ्राणि शालाश्च गजवाजिनाम्
2085029c हर्म्यप्रासादसंघातास्तोरणानि शुभानि च
2085030a सितमेघनिभं चापि राजवेश्म सुतोरणम्
2085030c शुक्लमाल्यकृताकारं दिव्यगन्धसमुक्षितम्
2085031a चतुरस्रमसंबाधं शयनासनयानवत्
2085031c दिव्यैः सर्वरसैर्युक्तं दिव्यभोजनवस्त्रवत्
2085032a उपकल्पित सर्वान्नं धौतनिर्मलभाजनम्
2085032c कॢप्तसर्वासनं श्रीमत्स्वास्तीर्णशयनोत्तमम्
2085033a प्रविवेश महाबाहुरनुज्ञातो महर्षिणा
2085033c वेश्म तद्रत्नसंपूर्णं भरतः कैकयीसुतः
2085034a अनुजग्मुश्च तं सर्वे मन्त्रिणः सपुरोहिताः
2085034c बभूवुश्च मुदा युक्ता तं दृष्ट्वा वेश्म संविधिम्
2085035a तत्र राजासनं दिव्यं व्यजनं छत्रमेव च
2085035c भरतो मन्त्रिभिः सार्धमभ्यवर्तत राजवत्
2085036a आसनं पूजयामास रामायाभिप्रणम्य च
2085036c वालव्यजनमादाय न्यषीदत्सचिवासने
2085037a आनुपूर्व्यान्निषेदुश्च सर्वे मन्त्रपुरोहिताः
2085037c ततः सेनापतिः पश्चात्प्रशास्ता च निषेदतुः
2085038a ततस्तत्र मुहूर्तेन नद्यः पायसकर्दमाः
2085038c उपातिष्ठन्त भरतं भरद्वाजस्य शासनत्
2085039a तासामुभयतः कूलं पाण्डुमृत्तिकलेपनाः
2085039c रम्याश्चावसथा दिव्या ब्रह्मणस्तु प्रसादजाः
2085040a तेनैव च मुहूर्तेन दिव्याभरणभूषिताः
2085040c आगुर्विंशतिसाहस्रा ब्रह्मणा प्रहिताः स्त्रियः
2085041a सुवर्णमणिमुक्तेन प्रवालेन च शोभिताः
2085041c आगुर्विंशतिसाहस्राः कुबेरप्रहिताः स्त्रियः
2085042a याभिर्गृहीतः पुरुषः सोन्माद इव लक्ष्यते
2085042c आगुर्विंशतिसाहस्रा नन्दनादप्सरोगणाः
2085043a नारदस्तुम्बुरुर्गोपः पर्वतः सूर्यवर्चसः
2085043c एते गन्धर्वराजानो भरतस्याग्रतो जगुः
2085044a अलम्बुसा मिश्रकेशी पुण्डरीकाथ वामना
2085044c उपानृत्यंस्तु भरतं भरद्वाजस्य शासनात्
2085045a यानि माल्यानि देवेषु यानि चैत्ररथे वने
2085045c प्रयागे तान्यदृश्यन्त भरद्वाजस्य शासनात्
2085046a बिल्वा मार्दङ्गिका आसञ्शम्या ग्राहा बिभीतकाः
2085046c अश्वत्था नर्तकाश्चासन्भरद्वाजस्य तेजसा
2085047a ततः सरलतालाश्च तिलका नक्तमालकाः
2085047c प्रहृष्टास्तत्र संपेतुः कुब्जाभूताथ वामनाः
2085048a शिंशपामलकी जम्बूर्याश्चान्याः कानने लताः
2085048c प्रमदा विग्रहं कृत्वा भरद्वाजाश्रमेऽवसन्
2085049a सुरां सुरापाः पिबत पायसं च बुभुक्शिताः
2085049c मांसनि च सुमेध्यानि भक्ष्यन्तां यावदिच्छथ
2085050a उत्साद्य स्नापयन्ति स्म नदीतीरेषु वल्गुषु
2085050c अप्येकमेकं पुरुषं प्रमदाः सत्प चाष्ट च
2085051a संवहन्त्यः समापेतुर्नार्यो रुचिरलोचनाः
2085051c परिमृज्य तथान्योन्यं पाययन्ति वराङ्गनाः
2085052a हयान्गजान्खरानुष्ट्रांस्तथैव सुरभेः सुतान्
2085052c इक्षूंश्च मधुजालांश्च भोजयन्ति स्म वाहनान्
2085052e इक्ष्वाकुवरयोधानां चोदयन्तो महाबलाः
2085053a नाश्वबन्धोऽश्वमाजानान्न गजं कुञ्जरग्रहः
2085053c मत्तप्रमत्तमुदिता चमूः सा तत्र संबभौ
2085054a तर्पिता सर्वकामैस्ते रक्तचन्दनरूषिताः
2085054c अप्सरोगणसंयुक्ताः सैन्या वाचमुदैरयन्
2085055a नैवायोध्यां गमिष्यामो न गमिष्याम दण्डकान्
2085055c कुशलं भरतस्यास्तु रामस्यास्तु तथा सुखम्
2085056a इति पादातयोधाश्च हस्त्यश्वारोहबन्धकाः
2085056c अनाथास्तं विधिं लब्ध्वा वाचमेतामुदैरयन्
2085057a संप्रहृष्टा विनेदुस्ते नरास्तत्र सहस्रशः
2085057c भरतस्यानुयातारः स्वर्गेऽयमिति चाब्रुवन्
2085058a ततो भुक्तवतां तेषां तदन्नममृतोपमम्
2085058c दिव्यानुद्वीक्ष्य भक्ष्यांस्तानभवद्भक्षणे मतिः
2085059a प्रेष्याश्चेट्यश्च वध्वश्च बलस्थाश्चापि सर्वशः
2085059c बभूवुस्ते भृशं तृप्ताः सर्वे चाहतवाससः
2085060a कुञ्जराश्च खरोष्ट्रश्च गोश्वाश्च मृगपक्षिणः
2085060c बभूवुः सुभृतास्तत्र नान्यो ह्यन्यमकल्पयत्
2085061a नाशुक्लवासास्तत्रासीत्क्षुधितो मलिनोऽपि वा
2085061c रजसा ध्वस्तकेशो वा नरः कश्चिददृश्यत
2085062a आजैश्चापि च वाराहैर्निष्ठानवरसंचयैः
2085062c फलनिर्यूहसंसिद्धैः सूपैर्गन्धरसान्वितैः
2085063a पुष्पध्वजवतीः पूर्णाः शुक्लस्यान्नस्य चाभितः
2085063c ददृशुर्विस्मितास्तत्र नरा लौहीः सहस्रशः
2085064a बभूवुर्वनपार्श्वेषु कूपाः पायसकर्दमाः
2085064c ताश्च कामदुघा गावो द्रुमाश्चासन्मधुश्च्युतः
2085065a वाप्यो मैरेयपूर्णाश्च मृष्टमांसचयैर्वृताः
2085065c प्रतप्तपिठरैश्चापि मार्गमायूरकौक्कुटैः
2085066a पात्रीणां च सहस्राणि शातकुम्भमयानि च
2085066c स्थाल्यः कुम्भ्यः करम्भ्यश्च दधिपूर्णाः सुसंस्कृताः
2085066e यौवनस्थस्य गौरस्य कपित्थस्य सुगन्धिनः
2085067a ह्रदाः पूर्णा रसालस्य दध्नः श्वेतस्य चापरे
2085067c बभूवुः पायसस्यान्ते शर्करायाश्च संचयाः
2085068a कल्कांश्चूर्णकषायांश्च स्नानानि विविधानि च
2085068c ददृशुर्भाजनस्थानि तीर्थेषु सरितां नराः
2085069a शुक्लानंशुमतश्चापि दन्तधावनसंचयान्
2085069c शुक्लांश्चन्दनकल्कांश्च समुद्गेष्ववतिष्ठतः
2085070a दर्पणान्परिमृष्टांश्च वाससां चापि संचयान्
2085070c पादुकोपानहां चैव युग्मान्यत्र सहस्रशः
2085071a आञ्जनीः कङ्कतान्कूर्चांश्छत्राणि च धनूंषि च
2085071c मर्मत्राणानि चित्राणि शयनान्यासनानि च
2085072a प्रतिपानह्रदान्पूर्णान्खरोष्ट्रगजवाजिनाम्
2085072c अवगाह्य सुतीर्थांश्च ह्रदान्सोत्पल पुष्करान्
2085073a नीलवैदूर्यवर्णांश्च मृदून्यवससंचयान्
2085073c निर्वापार्थं पशूनां ते ददृशुस्तत्र सर्वशः
2085074a व्यस्मयन्त मनुष्यास्ते स्वप्नकल्पं तदद्भुतम्
2085074c दृष्ट्वातिथ्यं कृतं तादृग्भरतस्य महर्षिणा
2085075a इत्येवं रममाणानां देवानामिव नन्दने
2085075c भरद्वाजाश्रमे रम्ये सा रात्रिर्व्यत्यवर्तत
2085076a प्रतिजग्मुश्च ता नद्यो गन्धर्वाश्च यथागतम्
2085076c भरद्वाजमनुज्ञाप्य ताश्च सर्वा वराङ्गनाः
2085077a तथैव मत्ता मदिरोत्कटा नरा;स्तथैव दिव्यागुरुचन्दनोक्षिताः
2085077c तथैव दिव्या विविधाः स्रगुत्तमाः; पृथक्प्रकीर्णा मनुजैः प्रमर्दिताः
2086001a ततस्तां रजनीमुष्य भरतः सपरिच्छदः
2086001c कृतातिथ्यो भरद्वाजं कामादभिजगाम ह
2086002a तमृषिः पुरुषव्याघ्रं प्रेक्ष्य प्राञ्जलिमागतम्
2086002c हुताग्निहोत्रो भरतं भरद्वाजोऽभ्यभाषत
2086003a कच्चिदत्र सुखा रात्रिस्तवास्मद्विषये गता
2086003c समग्रस्ते जनः कच्चिदातिथ्ये शंस मेऽनघ
2086004a तमुवाचाञ्जलिं कृत्वा भरतोऽभिप्रणम्य च
2086004c आश्रमादभिनिष्क्रन्तमृषिमुत्तम तेजसम्
2086005a सुखोषितोऽस्मि भगवन्समग्रबलवाहनः
2086005c तर्पितः सर्वकामैश्च सामात्यो बलवत्त्वया
2086006a अपेतक्लमसंतापाः सुभक्ष्याः सुप्रतिश्रयाः
2086006c अपि प्रेष्यानुपादाय सर्वे स्म सुसुखोषिताः
2086007a आमन्त्रयेऽहं भगवन्कामं त्वामृषिसत्तम
2086007c समीपं प्रस्थितं भ्रातुर्मैरेणेक्षस्व चक्षुषा
2086008a आश्रमं तस्य धर्मज्ञ धार्मिकस्य महात्मनः
2086008c आचक्ष्व कतमो मार्गः कियानिति च शंस मे
2086009a इति पृष्टस्तु भरतं भ्रातृदर्शनलालसम्
2086009c प्रत्युवाच महातेजा भरद्वाजो महातपाः
2086010a भरतार्धतृतीयेषु योजनेष्वजने वने
2086010c चित्रकूटो गिरिस्तत्र रम्यनिर्दरकाननः
2086011a उत्तरं पार्श्वमासाद्य तस्य मन्दाकिनी नदी
2086011c पुष्पितद्रुमसंछन्ना रम्यपुष्पितकानना
2086012a अनन्तरं तत्सरितश्चित्रकूटश्च पर्वतः
2086012c ततो पर्णकुटी तात तत्र तौ वसतो ध्रुवम्
2086013a दक्षिणेनैव मार्गेण सव्यदक्षिणमेव च
2086013c गजवाजिरथाकीर्णां वाहिनीं वाहिनीपते
2086013e वाहयस्व महाभाग ततो द्रक्ष्यसि राघवम्
2086014a प्रयाणमिति च श्रुत्वा राजराजस्य योषितः
2086014c हित्वा यानानि यानार्हा ब्राह्मणं पर्यवारयन्
2086015a वेपमाना कृशा दीना सह देव्या सुमन्त्रिया
2086015c कौसल्या तत्र जग्राह कराभ्यां चरणौ मुनेः
2086016a असमृद्धेन कामेन सर्वलोकस्य गर्हिता
2086016c कैकेयी तस्य जग्राह चरणौ सव्यपत्रपा
2086017a तं प्रदक्षिणमागम्य भगवन्तं महामुनिम्
2086017c अदूराद्भरतस्यैव तस्थौ दीनमनास्तदा
2086018a ततः पप्रच्छ भरतं भरद्वाजो दृढव्रतः
2086018c विशेषं ज्ञातुमिच्छामि मातॄणां तव राघव
2086019a एवमुक्तस्तु भरतो भरद्वाजेन धार्मिकः
2086019c उवाच प्राञ्जलिर्भूत्वा वाक्यं वचनकोविदः
2086020a यामिमां भगवन्दीनां शोकानशनकर्शिताम्
2086020c पितुर्हि महिषीं देवीं देवतामिव पश्यसि
2086021a एषा तं पुरुषव्याघ्रं सिंहविक्रान्तगामिनम्
2086021c कौसल्या सुषुवे रामं धातारमदितिर्यथा
2086022a अस्या वामभुजं श्लिष्टा यैषा तिष्ठति दुर्मनाः
2086022c कर्णिकारस्य शाखेव शीर्णपुष्पा वनान्तरे
2086023a एतस्यास्तौ सुतौ देव्याः कुमारौ देववर्णिनौ
2086023c उभौ लक्ष्मणशत्रुघ्नौ वीरौ सत्यपराक्रमौ
2086024a यस्याः कृते नरव्याघ्रौ जीवनाशमितो गतौ
2086024c राजा पुत्रविहीनश्च स्वर्गं दशरथो गतः
2086025a ऐश्वर्यकामां कैकेयीमनार्यामार्यरूपिणीम्
2086025c ममैतां मातरं विद्धि नृशंसां पापनिश्चयाम्
2086025e यतोमूलं हि पश्यामि व्यसनं महदात्मनः
2086026a इत्युक्त्वा नरशार्दूलो बाष्पगद्गदया गिरा
2086026c स निशश्वास ताम्राक्षो क्रुद्धो नाग इवासकृत्
2086027a भरद्वाजो महर्षिस्तं ब्रुवन्तं भरतं तदा
2086027c प्रत्युवाच महाबुद्धिरिदं वचनमर्थवत्
2086028a न दोषेणावगन्तव्या कैकेयी भरत त्वया
2086028c रामप्रव्राजनं ह्येतत्सुखोदर्कं भविष्यति
2086029a अभिवाद्य तु संसिद्धः कृत्वा चैनं प्रदक्षिणम्
2086029c आमन्त्र्य भरतः सैन्यं युज्यतामित्यचोदयत्
2086030a ततो वाजिरथान्युक्त्वा दिव्यान्हेमपरिष्क्रितान्
2086030c अध्यारोहत्प्रयाणार्थी बहून्बहुविधो जनः
2086031a गजकन्यागजाश्चैव हेमकक्ष्याः पताकिनः
2086031c जीमूता इव घर्मान्ते सघोषाः संप्रतस्थिरे
2086032a विविधान्यपि यानानि महानि च लघूनि च
2086032c प्रययुः सुमहार्हाणि पादैरेव पदातयः
2086033a अथ यानप्रवेकैस्तु कौसल्याप्रमुखाः स्त्रियः
2086033c रामदर्शनकाङ्क्षिण्यः प्रययुर्मुदितास्तदा
2086034a स चार्कतरुणाभासां नियुक्तां शिबिकां शुभाम्
2086034c आस्थाय प्रययौ श्रीमान्भरतः सपरिच्छदः
2086035a सा प्रयाता महासेना गजवाजिरथाकुला
2086035c दक्षिणां दिशमावृत्य महामेघ इवोत्थितः
2086035e वनानि तु व्यतिक्रम्य जुष्टानि मृगपक्षिभिः
2086036a सा संप्रहृष्टद्विपवाजियोधा; वित्रासयन्ती मृगपक्षिसंघान्
2086036c महद्वनं तत्प्रविगाहमाना; रराज सेना भरतस्य तत्र
2087001a तया महत्या यायिन्या ध्वजिन्या वनवासिनः
2087001c अर्दिता यूथपा मत्ताः सयूथाः संप्रदुद्रुवुः
2087002a ऋक्षाः पृषतसंघाश्च रुरवश्च समन्ततः
2087002c दृश्यन्ते वनराजीषु गिरिष्वपि नदीषु च
2087003a स संप्रतस्थे धर्मात्मा प्रीतो दशरथात्मजः
2087003c वृतो महत्या नादिन्या सेनया चतुरङ्गया
2087004a सागरौघनिभा सेना भरतस्य महात्मनः
2087004c महीं संछादयामास प्रावृषि द्यामिवाम्बुदः
2087005a तुरंगौघैरवतता वारणैश्च महाजवैः
2087005c अनालक्ष्या चिरं कालं तस्मिन्काले बभूव भूः
2087006a स यात्वा दूरमध्वानं सुपरिश्रान्त वाहनः
2087006c उवाच भरतः श्रीमान्वसिष्ठं मन्त्रिणां वरम्
2087007a यादृशं लक्ष्यते रूपं यथा चैव श्रुतं मया
2087007c व्यक्तं प्राप्ताः स्म तं देशं भरद्वाजो यमब्रवीत्
2087008a अयं गिरिश्चित्रकूटस्तथा मन्दाकिनी नदी
2087008c एतत्प्रकाशते दूरान्नीलमेघनिभं वनम्
2087009a गिरेः सानूनि रम्याणि चित्रकूटस्य संप्रति
2087009c वारणैरवमृद्यन्ते मामकैः पर्वतोपमैः
2087010a मुञ्चन्ति कुसुमान्येते नगाः पर्वतसानुषु
2087010c नीला इवातपापाये तोयं तोयधरा घनाः
2087011a किन्नराचरितोद्देशं पश्य शत्रुघ्न पर्वतम्
2087011c हयैः समन्तादाकीर्णं मकरैरिव सागरम्
2087012a एते मृगगणा भान्ति शीघ्रवेगाः प्रचोदिताः
2087012c वायुप्रविद्धाः शरदि मेघराज्य इवाम्बरे
2087013a कुर्वन्ति कुसुमापीडाञ्शिरःसु सुरभीनमी
2087013c मेघप्रकाशैः फलकैर्दाक्षिणात्या यथा नराः
2087014a निष्कूजमिव भूत्वेदं वनं घोरप्रदर्शनम्
2087014c अयोध्येव जनाकीर्णा संप्रति प्रतिभाति मा
2087015a खुरैरुदीरितो रेणुर्दिवं प्रच्छाद्य तिष्ठति
2087015c तं वहत्यनिलः शीघ्रं कुर्वन्निव मम प्रियम्
2087016a स्यन्दनांस्तुरगोपेतान्सूतमुख्यैरधिष्ठितान्
2087016c एतान्संपततः शीघ्रं पश्य शत्रुघ्न कानने
2087017a एतान्वित्रासितान्पश्य बर्हिणः प्रियदर्शनान्
2087017c एतमाविशतः शैलमधिवासं पतत्रिणाम्
2087018a अतिमात्रमयं देशो मनोज्ञः प्रतिभाति मा
2087018c तापसानां निवासोऽयं व्यक्तं स्वर्गपथो यथा
2087019a मृगा मृगीभिः सहिता बहवः पृषता वने
2087019c मनोज्ञ रूपा लक्ष्यन्ते कुसुमैरिव चित्रितः
2087020a साधु सैन्याः प्रतिष्ठन्तां विचिन्वन्तु च काननम्
2087020c यथा तौ पुरुषव्याघ्रौ दृश्येते रामलक्ष्मणौ
2087021a भरतस्य वचः श्रुत्वा पुरुषाः शस्त्रपाणयः
2087021c विविशुस्तद्वनं शूरा धूमं च ददृशुस्ततः
2087022a ते समालोक्य धूमाग्रमूचुर्भरतमागताः
2087022c नामनुष्ये भवत्यग्निर्व्यक्तमत्रैव राघवौ
2087023a अथ नात्र नरव्याघ्रौ राजपुत्रौ परंतपौ
2087023c अन्ये रामोपमाः सन्ति व्यक्तमत्र तपस्विनः
2087024a तच्छ्रुत्वा भरतस्तेषां वचनं साधु संमतम्
2087024c सैन्यानुवाच सर्वांस्तानमित्रबलमर्दनः
2087025a यत्ता भवन्तस्तिष्ठन्तु नेतो गन्तव्यमग्रतः
2087025c अहमेव गमिष्यामि सुमन्त्रो गुरुरेव च
2087026a एवमुक्तास्ततः सर्वे तत्र तस्थुः समन्ततः
2087026c भरतो यत्र धूमाग्रं तत्र दृष्टिं समादधत्
2087027a व्यवस्थिता या भरतेन सा चमू;र्निरीक्षमाणापि च धूममग्रतः
2087027c बभूव हृष्टा नचिरेण जानती; प्रियस्य रामस्य समागमं तदा
2088001a दीर्घकालोषितस्तस्मिन्गिरौ गिरिवनप्रियः
2088001c विदेह्याः प्रियमाकाङ्क्षन्स्वं च चित्तं विलोभयन्
2088002a अथ दाशरथिश्चित्रं चित्रकूटमदर्शयत्
2088002c भार्याममरसंकाशः शचीमिव पुरंदरः
2088003a न राज्याद्भ्रंशनं भद्रे न सुहृद्भिर्विनाभवः
2088003c मनो मे बाधते दृष्ट्वा रमणीयमिमं गिरिम्
2088004a पश्येममचलं भद्रे नानाद्विजगणायुतम्
2088004c शिखरैः खमिवोद्विद्धैर्धातुमद्भिर्विभूषितम्
2088005a केचिद्रजतसंकाशाः केचित्क्षतजसंनिभाः
2088005c पीतमाञ्जिष्ठवर्णाश्च केचिन्मणिवरप्रभाः
2088006a पुष्यार्ककेतुकाभाश्च केचिज्ज्योती रसप्रभाः
2088006c विराजन्तेऽचलेन्द्रस्य देशा धातुविभूषिताः
2088007a नानामृगगणद्वीपितरक्ष्वृक्षगणैर्वृतः
2088007c अदुष्टैर्भात्ययं शैलो बहुपक्षिसमाकुलः
2088008a आम्रजम्ब्वसनैर्लोध्रैः प्रियालैः पनसैर्धवैः
2088008c अङ्कोलैर्भव्यतिनिशैर्बिल्वतिन्दुकवेणुभिः
2088009a काश्मर्यरिष्टवरणैर्मधूकैस्तिलकैस्तथा
2088009c बदर्यामलकैर्नीपैर्वेत्रधन्वनबीजकैः
2088010a पुष्पवद्भिः फलोपेतैश्छायावद्भिर्मनोरमैः
2088010c एवमादिभिराकीर्णः श्रियं पुष्यत्ययं गिरिः
2088011a शैलप्रस्थेषु रम्येषु पश्येमान्कामहर्षणान्
2088011c किन्नरान्द्वंद्वशो भद्रे रममाणान्मनस्विनः
2088012a शाखावसक्तान्खड्गांश्च प्रवराण्यम्बराणि च
2088012c पश्य विद्याधरस्त्रीणां क्रीडेद्देशान्मनोरमान्
2088013a जलप्रपातैरुद्भेदैर्निष्यन्दैश्च क्वचित्क्वचित्
2088013c स्रवद्भिर्भात्ययं शैलः स्रवन्मद इव द्विपः
2088014a गुहासमीरणो गन्धान्नानापुष्पभवान्वहन्
2088014c घ्राणतर्पणमभ्येत्य कं नरं न प्रहर्षयेत्
2088015a यदीह शरदोऽनेकास्त्वया सार्धमनिन्दिते
2088015c लक्ष्मणेन च वत्स्यामि न मां शोकः प्रधक्ष्यति
2088016a बहुपुष्पफले रम्ये नानाद्विजगणायुते
2088016c विचित्रशिखरे ह्यस्मिन्रतवानस्मि भामिनि
2088017a अनेन वनवासेन मया प्राप्तं फलद्वयम्
2088017c पितुश्चानृणता धर्मे भरतस्य प्रियं तथा
2088018a वैदेहि रमसे कच्चिच्चित्रकूटे मया सह
2088018c पश्यन्ती विविधान्भावान्मनोवाक्कायसंयतान्
2088019a इदमेवामृतं प्राहू राज्ञां राजर्षयः परे
2088019c वनवासं भवार्थाय प्रेत्य मे प्रपितामहाः
2088020a शिलाः शैलस्य शोभन्ते विशालाः शतशोऽभितः
2088020c बहुला बहुलैर्वर्णैर्नीलपीतसितारुणैः
2088021a निशि भान्त्यचलेन्द्रस्य हुताशनशिखा इव
2088021c ओषध्यः स्वप्रभा लक्ष्म्या भ्राजमानाः सहस्रशः
2088022a केचित्क्षयनिभा देशाः केचिदुद्यानसंनिभाः
2088022c केचिदेकशिला भान्ति पर्वतस्यास्य भामिनि
2088023a भित्त्वेव वसुधां भाति चित्रकूटः समुत्थितः
2088023c चित्रकूटस्य कूटोऽसौ दृश्यते सर्वतः शिवः
2088024a कुष्ठपुंनागतगरभूर्जपत्रोत्तरच्छदान्
2088024c कामिनां स्वास्तरान्पश्य कुशेशयदलायुतान्
2088025a मृदिताश्चापविद्धाश्च दृश्यन्ते कमलस्रजः
2088025c कामिभिर्वनिते पश्य फलानि विविधानि च
2088026a वस्वौकसारां नलिनीमत्येतीवोत्तरान्कुरून्
2088026c पर्वतश्चित्रकूटोऽसौ बहुमूलफलोदकः
2088027a इमं तु कालं वनिते विजह्रिवां;स्त्वया च सीते सह लक्ष्मणेन च
2088027c रतिं प्रपत्स्ये कुलधर्मवर्धिनीं; सतां पथि स्वैर्नियमैः परैः स्थितः
2089001a अथ शैलाद्विनिष्क्रम्य मैथिलीं कोसलेश्वरः
2089001c अदर्शयच्छुभजलां रम्यां मन्दाकिनीं नदीम्
2089002a अब्रवीच्च वरारोहां चारुचन्द्रनिभाननाम्
2089002c विदेहराजस्य सुतां रामो राजीवलोचनः
2089003a विचित्रपुलिनां रम्यां हंससारससेविताम्
2089003c कुसुमैरुपसंपन्नां पश्य मन्दाकिनीं नदीम्
2089004a नानाविधैस्तीररुहैर्वृतां पुष्पफलद्रुमैः
2089004c राजन्तीं राजराजस्य नलिनीमिव सर्वतः
2089005a मृगयूथनिपीतानि कलुषाम्भांसि साम्प्रतम्
2089005c तीर्थानि रमणीयानि रतिं संजनयन्ति मे
2089006a जटाजिनधराः काले वल्कलोत्तरवाससः
2089006c ऋषयस्त्ववगाहन्ते नदीं मन्दाकिनीं प्रिये
2089007a आदित्यमुपतिष्ठन्ते नियमादूर्ध्वबाहवः
2089007c एतेऽपरे विशालाक्षि मुनयः संशितव्रताः
2089008a मारुतोद्धूत शिखरैः प्रनृत्त इव पर्वतः
2089008c पादपैः पत्रपुष्पाणि सृजद्भिरभितो नदीम्
2089009a कच्चिन्मणिनिकाशोदां कच्चित्पुलिनशालिनीम्
2089009c कच्चित्सिद्धजनाकीर्णां पश्य मन्दाकिनीं नदीम्
2089010a निर्धूतान्वायुना पश्य विततान्पुष्पसंचयान्
2089010c पोप्लूयमानानपरान्पश्य त्वं जलमध्यगान्
2089011a तांश्चातिवल्गु वचसो रथाङ्गाह्वयना द्विजाः
2089011c अधिरोहन्ति कल्याणि निष्कूजन्तः शुभा गिरः
2089012a दर्शनं चित्रकूटस्य मन्दाकिन्याश्च शोभने
2089012c अधिकं पुरवासाच्च मन्ये च तव दर्शनात्
2089013a विधूतकलुषैः सिद्धैस्तपोदमशमान्वितैः
2089013c नित्यविक्षोभित जलां विहाहस्व मया सह
2089014a सखीवच्च विगाहस्व सीते मन्दकिनीमिमाम्
2089014c कमलान्यवमज्जन्ती पुष्कराणि च भामिनि
2089015a त्वं पौरजनवद्व्यालानयोध्यामिव पर्वतम्
2089015c मन्यस्व वनिते नित्यं सरयूवदिमां नदीम्
2089016a लक्ष्मणश्चैव धर्मात्मा मन्निदेशे व्यवस्थितः
2089016c त्वं चानुकूला वैदेहि प्रीतिं जनयथो मम
2089017a उपस्पृशंस्त्रिषवणं मधुमूलफलाशनः
2089017c नायोध्यायै न राज्याय स्पृहयेऽद्य त्वया सह
2089018a इमां हि रम्यां गजयूथलोलितां; निपीततोयां गजसिंहवानरैः
2089018c सुपुष्पितैः पुष्पधरैरलंकृतां; न सोऽस्ति यः स्यान्न गतक्रमः सुखी
2089019a इतीव रामो बहुसंगतं वचः; प्रिया सहायः सरितं प्रति ब्रुवन्
2089019c चचार रम्यं नयनाञ्जनप्रभं; स चित्रकूटं रघुवंशवर्धनः
2090001a तथा तत्रासतस्तस्य भरतस्योपयायिनः
2090001c सैन्य रेणुश्च शब्दश्च प्रादुरास्तां नभः स्पृशौ
2090002a एतस्मिन्नन्तरे त्रस्ताः शब्देन महता ततः
2090002c अर्दिता यूथपा मत्ताः सयूथा दुद्रुवुर्दिशः
2090003a स तं सैन्यसमुद्भूतं शब्दं शुश्रव राघवः
2090003c तांश्च विप्रद्रुतान्सर्वान्यूथपानन्ववैक्षत
2090004a तांश्च विद्रवतो दृष्ट्वा तं च श्रुत्वा स निःस्वनम्
2090004c उवाच रामः सौमित्रिं लक्ष्मणं दीप्ततेजसम्
2090005a हन्त लक्ष्मण पश्येह सुमित्रा सुप्रजास्त्वया
2090005c भीमस्तनितगम्भीरस्तुमुलः श्रूयते स्वनः
2090006a राजा वा राजमात्रो वा मृगयामटते वने
2090006c अन्यद्वा श्वापदं किंचित्सौमित्रे ज्ञातुमर्हसि
2090006e सर्वमेतद्यथातत्त्वमचिराज्ज्ञातुमर्हसि
2090007a स लक्ष्मणः संत्वरितः सालमारुह्य पुष्पितम्
2090007c प्रेक्षमाणो दिशः सर्वाः पूर्वां दिशमवैक्षत
2090008a उदङ्मुखः प्रेक्षमाणो ददर्श महतीं चमूम्
2090008c रथाश्वगजसंबाधां यत्तैर्युक्तां पदातिभिः
2090009a तामश्वगजसंपूर्णां रथध्वजविभूषिताम्
2090009c शशंस सेनां रामाय वचनं चेदमब्रवीत्
2090010a अग्निं संशमयत्वार्यः सीता च भजतां गुहाम्
2090010c सज्यं कुरुष्व चापं च शरांश्च कवचं तथा
2090011a तं रामः पुरुषव्याघ्रो लक्ष्मणं प्रत्युवाच ह
2090011c अङ्गावेक्षस्व सौमित्रे कस्यैतां मन्यसे चमूम्
2090012a एवमुक्क्तस्तु रामेण लक्ष्माणो वाक्यमब्रवीत्
2090012c दिधक्षन्निव तां सेनां रुषितः पावको यथा
2090013a संपन्नं राज्यमिच्छंस्तु व्यक्तं प्राप्याभिषेचनम्
2090013c आवां हन्तुं समभ्येति कैकेय्या भरतः सुतः
2090014a एष वै सुमहाञ्श्रीमान्विटपी संप्रकाशते
2090014c विराजत्युद्गतस्कन्धः कोविदार ध्वजो रथे
2090015a भजन्त्येते यथाकाममश्वानारुह्य शीघ्रगान्
2090015c एते भ्राजन्ति संहृष्टा गजानारुह्य सादिनः
2090016a गृहीतधनुषौ चावां गिरिं वीर श्रयावहे
2090016c अथ वेहैव तिष्ठावः संनद्धावुद्यतायुधौ
2090016e अपि नौ वशमागच्छेत्कोविदारध्वजो रणे
2090017a अपि द्रक्ष्यामि भरतं यत्कृते व्यसनं महत्
2090017c त्वया राघव संप्राप्तं सीतया च मया तथा
2090018a यन्निमित्तं भवान्राज्याच्च्युतो राघव शाश्वतीम्
2090018c संप्राप्तोऽयमरिर्वीर भरतो वध्य एव मे
2090019a भरतस्य वधे दोषं नाहं पश्यामि राघव
2090019c पूर्वापकारिणां त्यागे न ह्यधर्मो विधीयते
2090019e एतस्मिन्निहते कृत्स्नामनुशाधि वसुंधराम्
2090020a अद्य पुत्रं हतं संख्ये कैकेयी राज्यकामुका
2090020c मया पश्येत्सुदुःखार्ता हस्तिभग्नमिव द्रुमम्
2090021a कैकेयीं च वधिष्यामि सानुबन्धां सबान्धवाम्
2090021c कलुषेणाद्य महता मेदिनी परिमुच्यताम्
2090022a अद्येमं संयतं क्रोधमसत्कारं च मानद
2090022c मोक्ष्यामि शत्रुसैन्येषु कक्षेष्विव हुताशनम्
2090023a अद्यैतच्चित्रकूटस्य काननं निशितैः शरैः
2090023c भिन्दञ्शत्रुशरीराणि करिष्ये शोणितोक्षितम्
2090024a शरैर्निर्भिन्नहृदयान्कुञ्जरांस्तुरगांस्तथा
2090024c श्वापदाः परिकर्षन्तु नराश्च निहतान्मया
2090025a शराणां धनुषश्चाहमनृणोऽस्मि महावने
2090025c ससैन्यं भरतं हत्वा भविष्यामि न संशयः
2091001a सुसंरब्धं तु सौमित्रिं लक्ष्मणं क्रोधमूर्छितम्
2091001c रामस्तु परिसान्त्व्याथ वचनं चेदमब्रवीत्
2091002a किमत्र धनुषा कार्यमसिना वा सचर्मणा
2091002c महेष्वासे महाप्राज्ञे भरते स्वयमागते
2091003a प्राप्तकालं यदेषोऽस्मान्भरतो द्रष्टुमिच्छति
2091003c अस्मासु मनसाप्येष नाहितं किंचिदाचरेत्
2091004a विप्रियं कृतपूर्वं ते भरतेन कदा न किम्
2091004c ईदृशं वा भयं तेऽद्य भरतं योऽत्र शङ्कसे
2091005a न हि ते निष्ठुरं वाच्यो भरतो नाप्रियं वचः
2091005c अहं ह्यप्रियमुक्तः स्यां भरतस्याप्रिये कृते
2091006a कथं नु पुत्राः पितरं हन्युः कस्यांचिदापदि
2091006c भ्राता वा भ्रातरं हन्यात्सौमित्रे प्राणमात्मनः
2091007a यदि राज्यस्य हेतोस्त्वमिमां वाचं प्रभाषसे
2091007c वक्ष्यामि भरतं दृष्ट्वा राज्यमस्मै प्रदीयताम्
2091008a उच्यमानो हि भरतो मया लक्ष्मण तत्त्वतः
2091008c राज्यमस्मै प्रयच्छेति बाढमित्येव वक्ष्यति
2091009a तथोक्तो धर्मशीलेन भ्रात्रा तस्य हिते रतः
2091009c लक्ष्मणः प्रविवेशेव स्वानि गात्राणि लज्जया
2091010a व्रीडितं लक्ष्मणं दृष्ट्वा राघवः प्रत्युवाच ह
2091010c एष मन्ये महाबाहुरिहास्मान्द्रष्टुमागतः
2091011a वनवासमनुध्याय गृहाय प्रतिनेष्यति
2091011c इमां वाप्येश वैदेहीमत्यन्तसुखसेविनीम्
2091012a एतौ तौ संप्रकाशेते गोत्रवन्तौ मनोरमौ
2091012c वायुवेगसमौ वीर जवनौ तुरगोत्तमौ
2091013a स एष सुमहाकायः कम्पते वाहिनीमुखे
2091013c नागः शत्रुंजयो नाम वृद्धस्तातस्य धीमतः
2091014a अवतीर्य तु सालाग्रात्तस्मात्स समितिंजयः
2091014c लक्ष्मणः प्राञ्जलिर्भूत्वा तस्थौ रामस्य पार्श्वतः
2091015a भरतेनाथ संदिष्टा संमर्दो न भवेदिति
2091015c समन्तात्तस्य शैलस्य सेनावासमकल्पयत्
2091016a अध्यर्धमिक्ष्वाकुचमूर्योजनं पर्वतस्य सा
2091016c पार्श्वे न्यविशदावृत्य गजवाजिरथाकुला
2091017a सा चित्रकूटे भरतेन सेना; धर्मं पुरस्कृत्य विधूय दर्पम्
2091017c प्रसादनार्थं रघुनन्दनस्य; विरोचते नीतिमता प्रणीता
2092001a निवेश्य सेनां तु विभुः पद्भ्यां पादवतां वरः
2092001c अभिगन्तुं स काकुत्स्थमियेष गुरुवर्तकम्
2092002a निविष्ट मात्रे सैन्ये तु यथोद्देशं विनीतवत्
2092002c भरतो भ्रातरं वाक्यं शत्रुघ्नमिदमब्रवीत्
2092003a क्षिप्रं वनमिदं सौम्य नरसंघैः समन्ततः
2092003c लुब्धैश्च सहितैरेभिस्त्वमन्वेषितुमर्हसि
2092004a यावन्न रामं द्रक्ष्यामि लक्ष्मणं वा महाबलम्
2092004c वैदेहीं वा महाभागां न मे शान्तिर्भविष्यति
2092005a यावन्न चन्द्रसंकाशं द्रक्ष्यामि शुभमाननम्
2092005c भ्रातुः पद्मपलाशाक्षं न मे शान्तिर्भविष्यति
2092006a यावन्न चरणौ भ्रातुः पार्थिव व्यञ्जनान्वितौ
2092006c शिरसा धारयिष्यामि न मे शान्तिर्भविष्यति
2092007a यावन्न राज्ये राज्यार्हः पितृपैतामहे स्थितः
2092007c अभिषेकजलक्लिन्नो न मे शान्तिर्भविष्यति
2092008a कृतकृत्या महाभागा वैदेही जनकात्मजा
2092008c भर्तारं सागरान्तायाः पृथिव्या यानुगच्छति
2092009a सुभगश्चित्रकूटोऽसौ गिरिराजोपमो गिरिः
2092009c यस्मिन्वसति काकुत्स्थः कुबेर इवनन्दने
2092010a कृतकार्यमिदं दुर्गं वनं व्यालनिषेवितम्
2092010c यदध्यास्ते महातेजा रामः शस्त्रभृतां वरः
2092011a एवमुक्त्वा महातेजा भरतः पुरुषर्षभः
2092011c पद्भ्यामेव महातेजाः प्रविवेश महद्वनम्
2092012a स तानि द्रुमजालानि जातानि गिरिसानुषु
2092012c पुष्पिताग्राणि मध्येन जगाम वदतां वरः
2092013a स गिरेश्चित्रकूटस्य सालमासाद्य पुष्पितम्
2092013c रामाश्रमगतस्याग्नेर्ददर्श ध्वजमुच्छ्रितम्
2092014a तं दृष्ट्वा भरतः श्रीमान्मुमोद सहबान्धवः
2092014c अत्र राम इति ज्ञात्वा गतः पारमिवाम्भसः
2092015a स चित्रकूटे तु गिरौ निशाम्य; रामाश्रमं पुण्यजनोपपन्नम्
2092015c गुहेन सार्धं त्वरितो जगाम; पुनर्निवेश्यैव चमूं महात्मा
2093001a निविष्टायां तु सेनायामुत्सुको भरतस्तदा
2093001c जगाम भ्रातरं द्रष्टुं शत्रुघ्नमनुदर्शयन्
2093002a ऋषिं वसिष्ठं संदिश्य मातॄर्मे शीघ्रमानय
2093002c इति तरितमग्रे स जागम गुरुवत्सलः
2093003a सुमन्त्रस्त्वपि शतुघ्नमदूरादन्वपद्यत
2093003c रामदार्शनजस्तर्षो भरतस्येव तस्य च
2093004a गच्छन्नेवाथ भरतस्तापसालयसंस्थिताम्
2093004c भ्रातुः पर्णकुटीं श्रीमानुटजं च ददर्श ह
2093005a शालायास्त्वग्रतस्तस्या ददर्श भरतस्तदा
2093005c काष्टानि चावभग्नानि पुष्पाण्यवचितानि च
2093006a ददर्श च वने तस्मिन्महतः संचयान्कृतान्
2093006c मृगाणां महिषाणां च करीषैः शीतकारणात्
2093007a गच्छनेव महाबाहुर्द्युतिमान्भरतस्तदा
2093007c शत्रुघ्नं चाब्रवीद्धृष्टस्तानमात्यांश्च सर्वशः
2093008a मन्ये प्राप्ताः स्म तं देशं भरद्वाजो यमब्रवीत्
2093008c नातिदूरे हि मन्येऽहं नदीं मन्दाकिनीमितः
2093009a उच्चैर्बद्धानि चीराणि लक्ष्मणेन भवेदयम्
2093009c अभिज्ञानकृतः पन्था विकाले गन्तुमिच्छता
2093010a इदं चोदात्तदन्तानां कुञ्जराणां तरस्विनाम्
2093010c शैलपार्श्वे परिक्रान्तमन्योन्यमभिगर्जताम्
2093011a यमेवाधातुमिच्छन्ति तापसाः सततं वने
2093011c तस्यासौ दृश्यते धूमः संकुलः कृष्टवर्त्मनः
2093012a अत्राहं पुरुषव्याघ्रं गुरुसत्कारकारिणम्
2093012c आर्यं द्रक्ष्यामि संहृष्टो महर्षिमिव राघवम्
2093013a अथ गत्वा मुहूर्तं तु चित्रकूटं स राघवः
2093013c मन्दाकिनीमनुप्राप्तस्तं जनं चेदमब्रवीत्
2093014a जगत्यां पुरुषव्याघ्र आस्ते वीरासने रतः
2093014c जनेन्द्रो निर्जनं प्राप्य धिन्मे जन्म सजीवितम्
2093015a मत्कृते व्यसनं प्राप्तो लोकनाथो महाद्युतिः
2093015c सरान्कामान्परित्यज्य वने वसति राघवः
2093016a इति लोकसमाक्रुष्टः पादेष्वद्य प्रसादयन्
2093016c रामस्य निपतिष्यामि सीतायाश्च पुनः पुनः
2093017a एवं स विलपंस्तस्मिन्वने दशरथात्मजः
2093017c ददर्श महतीं पुण्यां पर्णशालां मनोरमाम्
2093018a सालतालाश्वकर्णानां पर्णैर्बहुभिरावृताम्
2093018c विशालां मृदुभिस्तीर्णां कुशैर्वेदिमिवाध्वरे
2093019a शक्रायुध निकाशैश्च कार्मुकैर्भारसाधनैः
2093019c रुक्मपृष्ठैर्महासारैः शोभितां शत्रुबाधकैः
2093020a अर्करश्मिप्रतीकाशैर्घोरैस्तूणीगतैः शरैः
2093020c शोभितां दीप्तवदनैः सर्पैर्भोगवतीमिव
2093021a महारजतवासोभ्यामसिभ्यां च विराजिताम्
2093021c रुक्मबिन्दुविचित्राभ्यां चर्मभ्यां चापि शोभिताम्
2093022a गोधाङ्गुलित्रैरासाक्तैश्चित्रैः काञ्चनभूषितैः
2093022c अरिसंघैरनाधृष्यां मृगैः सिंहगुहामिव
2093023a प्रागुदक्स्रवणां वेदिं विशालां दीप्तपावकाम्
2093023c ददर्श भरतस्तत्र पुण्यां रामनिवेशने
2093024a निरीक्ष्य स मुहूर्तं तु ददर्श भरतो गुरुम्
2093024c उटजे राममासीनां जटामण्डलधारिणम्
2093025a तं तु कृष्णाजिनधरं चीरवल्कलवाससं
2093025c ददर्श राममासीनमभितः पावकोपमम्
2093026a सिंहस्कन्धं महाबाहुं पुण्डरीकनिभेक्षणम्
2093026c पृथिव्याः सगरान्ताया भर्तारं धर्मचारिणम्
2093027a उपविष्टं महाबाहुं ब्रह्माणमिव शाश्वतम्
2093027c स्थण्डिले दर्भसस्म्तीर्णे सीतया लक्ष्मणेन च
2093028a तं दृष्ट्वा भरतः श्रीमान्दुःखमोहपरिप्लुतः
2093028c अभ्यधावत धर्मात्मा भरतः कैकयीसुतः
2093029a दृष्ट्वा च विललापार्तो बाष्पसंदिग्धया गिरा
2093029c अशक्नुवन्धारयितुं धैर्याद्वचनमब्रवीत्
2093030a यः संसदि प्रकृतिभिर्भवेद्युक्त उपासितुम्
2093030c वन्यैर्मृगैरुपासीनः सोऽयमास्ते ममाग्रजः
2093031a वासोभिर्बहुसाहस्रैर्यो महात्मा पुरोचितः
2093031c मृगाजिने सोऽयमिह प्रवस्ते धर्ममाचरन्
2093032a अधारयद्यो विविधाश्चित्राः सुमनसस्तदा
2093032c सोऽयं जटाभारमिमं सहते राघवः कथम्
2093033a यस्य यज्ञैर्यथादिष्टैर्युक्तो धर्मस्य संचयः
2093033c शरीर क्लेशसंभूतं स धर्मं परिमार्गते
2093034a चन्दनेन महार्हेण यस्याङ्गमुपसेवितम्
2093034c मलेन तस्याङ्गमिदं कथमार्यस्य सेव्यते
2093035a मन्निमित्तमिदं दुःखं प्राप्तो रामः सुखोचितः
2093035c धिग्जीवितं नृशंसस्य मम लोकविगर्हितम्
2093036a इत्येवं विलपन्दीनः प्रस्विन्नमुखपङ्कजः
2093036c पादावप्राप्य रामस्य पपात भरतो रुदन्
2093037a दुःखाभितप्तो भरतो राजपुत्रो महाबलः
2093037c उक्त्वार्येति सकृद्दीनं पुनर्नोवाच किंचन
2093038a बाष्पापिहित कण्ठश्च प्रेक्ष्य रामं यशस्विनम्
2093038c आर्येत्येवाभिसंक्रुश्य व्याहर्तुं नाशकत्ततः
2093039a शत्रुघ्नश्चापि रामस्य ववन्दे चरणौ रुदन्
2093039c तावुभौ स समालिङ्ग्य रामोऽप्यश्रूण्यवर्तयत्
2093040a ततः सुमन्त्रेण गुहेन चैव; समीयतू राजसुतावरण्ये
2093040c दिवाकरश्चैव निशाकरश्च; यथाम्बरे शुक्रबृहस्पतिभ्याम्
2093041a तान्पार्थिवान्वारणयूथपाभा;न्समागतांस्तत्र महत्यरण्ये
2093041c वनौकसस्तेऽपि समीक्ष्य सर्वे;ऽप्यश्रूण्यमुञ्चन्प्रविहाय हर्षम्
2094001a आघ्राय रामस्तं मूर्ध्नि परिष्वज्य च राघवः
2094001c अङ्के भरतमारोप्य पर्यपृच्छत्समाहितः
2094002a क्व नु तेऽभूत्पिता तात यदरण्यं त्वमागतः
2094002c न हि त्वं जीवतस्तस्य वनमागन्तुमर्हसि
2094003a चिरस्य बत पश्यामि दूराद्भरतमागतम्
2094003c दुष्प्रतीकमरण्येऽस्मिन्किं तात वनमागतः
2094004a कच्चिद्दशरथो राजा कुशली सत्यसंगरः
2094004c राजसूयाश्वमेधानामाहर्ता धर्मनिश्चयः
2094005a स कच्चिद्ब्राह्मणो विद्वान्धर्मनित्यो महाद्युतिः
2094005c इक्ष्वाकूणामुपाध्यायो यथावत्तात पूज्यते
2094006a तात कच्चिच्च कौसल्या सुमित्रा च प्रजावती
2094006c सुखिनी कच्चिदार्या च देवी नन्दति कैकयी
2094007a कच्चिद्विनय संपन्नः कुलपुत्रो बहुश्रुतः
2094007c अनसूयुरनुद्रष्टा सत्कृतस्ते पुरोहितः
2094008a कच्चिदग्निषु ते युक्तो विधिज्ञो मतिमानृजुः
2094008c हुतं च होष्यमाणं च काले वेदयते सदा
2094009a इष्वस्त्रवरसंपन्नमर्थशास्त्रविशारदम्
2094009c सुधन्वानमुपाध्यायं कच्चित्त्वं तात मन्यसे
2094010a कच्चिदात्म समाः शूराः श्रुतवन्तो जितेन्द्रियाः
2094010c कुलीनाश्चेङ्गितज्ञाश्च कृतास्ते तात मन्त्रिणः
2094011a मन्त्रो विजयमूलं हि राज्ञां भवति राघव
2094011c सुसंवृतो मन्त्रधरैरमात्यैः शास्त्रकोविदैः
2094012a कच्चिन्निद्रावशं नैषि कच्चित्काले विबुध्यसे
2094012c कच्चिंश्चापररात्रिषु चिन्तयस्यर्थनैपुणम्
2094013a कच्चिन्मन्त्रयसे नैकः कच्चिन्न बहुभिः सह
2094013c कच्चित्ते मन्त्रितो मन्त्रो राष्ट्रं न परिधावति
2094014a कच्चिदर्थं विनिश्चित्य लघुमूलं महोदयम्
2094014c क्षिप्रमारभसे कर्तुं न दीर्घयसि राघव
2094015a कच्चित्तु सुकृतान्येव कृतरूपाणि वा पुनः
2094015c विदुस्ते सर्वकार्याणि न कर्तव्यानि पार्थिवाः
2094016a कच्चिन्न तर्कैर्युक्त्वा वा ये चाप्यपरिकीर्तिताः
2094016c त्वया वा तव वामात्यैर्बुध्यते तात मन्त्रितम्
2094017a कच्चित्सहस्रान्मूर्खाणामेकमिच्छसि पण्डितम्
2094017c पण्डितो ह्यर्थकृच्छ्रेषु कुर्यान्निःश्रेयसं महत्
2094018a सहस्राण्यपि मूर्खाणां यद्युपास्ते महीपतिः
2094018c अथ वाप्ययुतान्येव नास्ति तेषु सहायता
2094019a एकोऽप्यमात्यो मेधावी शूरो दक्षो विचक्षणः
2094019c राजानं राजमात्रं वा प्रापयेन्महतीं श्रियम्
2094020a कच्चिन्मुख्या महत्स्वेव मध्यमेषु च मध्यमाः
2094020c जघन्याश्च जघन्येषु भृत्याः कर्मसु योजिताः
2094021a अमात्यानुपधातीतान्पितृपैतामहाञ्शुचीन्
2094021c श्रेष्ठाञ्श्रेष्ठेषु कच्चित्त्वं नियोजयसि कर्मसु
2094022a कच्चित्त्वां नावजानन्ति याजकाः पतितं यथा
2094022c उग्रप्रतिग्रहीतारं कामयानमिव स्त्रियः
2094023a उपायकुशलं वैद्यं भृत्यसंदूषणे रतम्
2094023c शूरमैश्वर्यकामं च यो न हन्ति स वध्यते
2094024a कच्चिद्धृष्टश्च शूरश्च धृतिमान्मतिमाञ्शुचिः
2094024c कुलीनश्चानुरक्तश्च दक्षः सेनापतिः कृतः
2094025a बलवन्तश्च कच्चित्ते मुख्या युद्धविशारदाः
2094025c दृष्टापदाना विक्रान्तास्त्वया सत्कृत्य मानिताः
2094026a कचिद्बलस्य भक्तं च वेतनं च यथोचितम्
2094026c संप्राप्तकालं दातव्यं ददासि न विलम्बसे
2094027a कालातिक्रमणे ह्येव भक्त वेतनयोर्भृताः
2094027c भर्तुः कुप्यन्ति दुष्यन्ति सोऽनर्थः सुमहान्स्मृतः
2094028a कच्चित्सर्वेऽनुरक्तास्त्वां कुलपुत्राः प्रधानतः
2094028c कच्चित्प्राणांस्तवार्थेषु संत्यजन्ति समाहिताः
2094029a कच्चिज्जानपदो विद्वान्दक्षिणः प्रतिभानवान्
2094029c यथोक्तवादी दूतस्ते कृतो भरत पण्डितः
2094030a कच्चिदष्टादशान्येषु स्वपक्षे दश पञ्च च
2094030c त्रिभिस्त्रिभिरविज्ञातैर्वेत्सि तीर्थानि चारकैः
2094031a कच्चिद्व्यपास्तानहितान्प्रतियातांश्च सर्वदा
2094031c दुर्बलाननवज्ञाय वर्तसे रिपुसूदन
2094032a कच्चिन्न लोकायतिकान्ब्राह्मणांस्तात सेवसे
2094032c अनर्थ कुशला ह्येते बालाः पण्डितमानिनः
2094033a धर्मशास्त्रेषु मुख्येषु विद्यमानेषु दुर्बुधाः
2094033c बुद्धिमान्वीक्षिकीं प्राप्य निरर्थं प्रवदन्ति ते
2094034a वीरैरध्युषितां पूर्वमस्माकं तात पूर्वकैः
2094034c सत्यनामां दृढद्वारां हस्त्यश्वरथसंकुलाम्
2094035a ब्राह्मणैः क्षत्रियैर्वैश्यैः स्वकर्मनिरतैः सदा
2094035c जितेन्द्रियैर्महोत्साहैर्वृतामात्यैः सहस्रशः
2094036a प्रासादैर्विविधाकारैर्वृतां वैद्यजनाकुलाम्
2094036c कच्चित्समुदितां स्फीतामयोध्यां परिरक्षसि
2094037a कच्चिच्चैत्यशतैर्जुष्टः सुनिविष्टजनाकुलः
2094037c देवस्थानैः प्रपाभिश्च तडागैश्चोपशोभितः
2094038a प्रहृष्टनरनारीकः समाजोत्सवशोभितः
2094038c सुकृष्टसीमा पशुमान्हिंसाभिरभिवर्जितः
2094039a अदेवमातृको रम्यः श्वापदैः परिवर्जितः
2094039c कच्चिज्जनपदः स्फीतः सुखं वसति राघव
2094040a कच्चित्ते दयिताः सर्वे कृषिगोरक्षजीविनः
2094040c वार्तायां संश्रितस्तात लोको हि सुखमेधते
2094041a तेषां गुप्तिपरीहारैः कच्चित्ते भरणं कृतम्
2094041c रक्ष्या हि राज्ञा धर्मेण सर्वे विषयवासिनः
2094042a कच्चित्स्त्रियः सान्त्वयसि कच्चित्ताश्च सुरक्षिताः
2094042c कच्चिन्न श्रद्दधास्यासां कच्चिद्गुह्यं न भाषसे
2094043a कच्चिन्नागवनं गुप्तं कुञ्जराणां च तृप्यसि
2094043c कच्चिद्दर्शयसे नित्यं मनुष्याणां विभूषितम्
2094043e उत्थायोत्थाय पूर्वाह्णे राजपुत्रो महापथे
2094044a कच्चित्सर्वाणि दुर्गाणि धनधान्यायुधोदकैः
2094044c यन्त्रैश्च परिपूर्णानि तथा शिल्पिधनुर्धरैः
2094045a आयस्ते विपुलः कच्चित्कच्चिदल्पतरो व्ययः
2094045c अपात्रेषु न ते कच्चित्कोशो गच्छति राघव
2094046a देवतार्थे च पित्रर्थे ब्राह्मणाभ्यागतेषु च
2094046c योधेषु मित्रवर्गेषु कच्चिद्गच्छति ते व्ययः
2094047a कच्चिदार्यो विशुद्धात्मा क्षारितश्चोरकर्मणा
2094047c अपृष्टः शास्त्रकुशलैर्न लोभाद्बध्यते शुचिः
2094048a गृहीतश्चैव पृष्टश्च काले दृष्टः सकारणः
2094048c कच्चिन्न मुच्यते चोरो धनलोभान्नरर्षभ
2094049a व्यसने कच्चिदाढ्यस्य दुगतस्य च राघव
2094049c अर्थं विरागाः पश्यन्ति तवामात्या बहुश्रुताः
2094050a यानि मिथ्याभिशस्तानां पतन्त्यस्राणि राघव
2094050c तानि पुत्रपशून्घ्नन्ति प्रीत्यर्थमनुशासतः
2094051a कच्चिद्वृधांश्च बालांश्च वैद्यमुख्यांश्च राघव
2094051c दानेन मनसा वाचा त्रिभिरेतैर्बुभूषसे
2094052a कच्चिद्गुरूंश्च वृद्धांश्च तापसान्देवतातिथीन्
2094052c चैत्यांश्च सर्वान्सिद्धार्थान्ब्राह्मणांश्च नमस्यसि
2094053a कच्चिदर्थेन वा धर्मं धर्मं धर्मेण वा पुनः
2094053c उभौ वा प्रीतिलोभेन कामेन न विबाधसे
2094054a कच्चिदर्थं च धर्मं च कामं च जयतां वर
2094054c विभज्य काले कालज्ञ सर्वान्भरत सेवसे
2094055a कच्चित्ते ब्राह्मणाः शर्म सर्वशास्त्रार्थकोविदः
2094055c आशंसन्ते महाप्राज्ञ पौरजानपदैः सह
2094056a नास्तिक्यमनृतं क्रोधं प्रमादं दीर्घसूत्रताम्
2094056c अदर्शनं ज्ञानवतामालस्यं पञ्चवृत्तिताम्
2094057a एकचिन्तनमर्थानामनर्थज्ञैश्च मन्त्रणम्
2094057c निश्चितानामनारम्भं मन्त्रस्यापरिलक्षणम्
2094058a मङ्गलस्याप्रयोगं च प्रत्युत्थानं च सर्वशः
2094058c कच्चित्त्वं वर्जयस्येतान्राजदोषांश्चतुर्दश
2094059a कच्चित्स्वादुकृतं भोज्यमेको नाश्नासि राघव
2094059c कच्चिदाशंसमानेभ्यो मित्रेभ्यः संप्रयच्छसि
2095001a रामस्य वचनं श्रुत्वा भरतः प्रत्युवाच ह
2095001c किं मे धर्माद्विहीनस्य राजधर्मः करिष्यति
2095002a शाश्वतोऽयं सदा धर्मः स्थितोऽस्मासु नरर्षभ
2095002c ज्येष्ठ पुत्रे स्थिते राजन्न कनीयान्भवेन्नृपः
2095003a स समृद्धां मया सार्धमयोध्यां गच्छ राघव
2095003c अभिषेचय चात्मानं कुलस्यास्य भवाय नः
2095004a राजानं मानुषं प्राहुर्देवत्वे संमतो मम
2095004c यस्य धर्मार्थसहितं वृत्तमाहुरमानुषम्
2095005a केकयस्थे च मयि तु त्वयि चारण्यमाश्रिते
2095005c दिवमार्य गतो राजा यायजूकः सतां मतः
2095006a उत्तिष्ठ पुरुषव्याघ्र क्रियतामुदकं पितुः
2095006c अहं चायं च शत्रुघ्नः पूर्वमेव कृतोदकौ
2095007a प्रियेण किल दत्तं हि पितृलोकेषु राघव
2095007c अक्षय्यं भवतीत्याहुर्भवांश्चैव पितुः प्रियः
2095008a तां श्रुत्वा करुणां वाचं पितुर्मरणसंहिताम्
2095008c राघवो भरतेनोक्तां बभूव गतचेतनः
2095009a वाग्वज्रं भरतेनोक्तममनोज्ञं परंतपः
2095009c प्रगृह्य बाहू रामो वै पुष्पिताग्रो यथा द्रुमः
2095009e वने परशुना कृत्तस्तथा भुवि पपात ह
2095010a तथा हि पतितं रामं जगत्यां जगतीपतिम्
2095010c कूलघातपरिश्रान्तं प्रसुप्तमिव कुञ्जरम्
2095011a भ्रातरस्ते महेष्वासं सर्वतः शोककर्शितम्
2095011c रुदन्तः सह वैदेह्या सिषिचुः सलिलेन वै
2095012a स तु संज्ञां पुनर्लब्ध्वा नेत्राभ्यामास्रमुत्सृजन्
2095012c उपाक्रामत काकुत्स्थः कृपणं बहुभाषितुम्
2095013a किं नु तस्य मया कार्यं दुर्जातेन महात्मना
2095013c यो मृतो मम शोकेन न मया चापि संस्कृतः
2095014a अहो भरत सिद्धार्थो येन राजा त्वयानघ
2095014c शत्रुघेण च सर्वेषु प्रेतकृत्येषु सत्कृतः
2095015a निष्प्रधानामनेकाग्रं नरेन्द्रेण विनाकृताम्
2095015c निवृत्तवनवासोऽपि नायोध्यां गन्तुमुत्सहे
2095016a समाप्तवनवासं मामयोध्यायां परंतप
2095016c को नु शासिष्यति पुनस्ताते लोकान्तरं गते
2095017a पुरा प्रेक्ष्य सुवृत्तं मां पिता यान्याह सान्त्वयन्
2095017c वाक्यानि तानि श्रोष्यामि कुतः कर्णसुखान्यहम्
2095018a एवमुक्त्वा स भरतं भार्यामभ्येत्य राघवः
2095018c उवाच शोकसंतप्तः पूर्णचन्द्रनिभाननाम्
2095019a सीते मृतस्ते श्वशुरः पित्रा हीनोऽसि लक्ष्मण
2095019c भरतो दुःखमाचष्टे स्वर्गतं पृथिवीपतिम्
2095020a सान्त्वयित्वा तु तां रामो रुदन्तीं जनकात्मजाम्
2095020c उवाच लक्ष्मणं तत्र दुःखितो दुःखितं वचः
2095021a आनयेङ्गुदिपिण्याकं चीरमाहर चोत्तरम्
2095021c जलक्रियार्थं तातस्य गमिष्यामि महात्मनः
2095022a सीता पुरस्ताद्व्रजतु त्वमेनामभितो व्रज
2095022c अहं पश्चाद्गमिष्यामि गतिर्ह्येषा सुदारुणा
2095023a ततो नित्यानुगस्तेषां विदितात्मा महामतिः
2095023c मृदुर्दान्तश्च शान्तश्च रामे च दृढ भक्तिमान्
2095024a सुमन्त्रस्तैर्नृपसुतैः सार्धमाश्वास्य राघवम्
2095024c अवातारयदालम्ब्य नदीं मन्दाकिनीं शिवाम्
2095025a ते सुतीर्थां ततः कृच्छ्रादुपागम्य यशस्विनः
2095025c नदीं मन्दाकिनीं रम्यां सदा पुष्पितकाननाम्
2095026a शीघ्रस्रोतसमासाद्य तीर्थं शिवमकर्दमम्
2095026c सिषिचुस्तूदकं राज्ञे तत एतद्भवत्विति
2095027a प्रगृह्य च महीपालो जलपूरितमञ्जलिम्
2095027c दिशं याम्यामभिमुखो रुदन्वचनमब्रवीत्
2095028a एतत्ते राजशार्दूल विमलं तोयमक्षयम्
2095028c पितृलोकगतस्याद्य मद्दत्तमुपतिष्ठतु
2095029a ततो मन्दाकिनी तीरात्प्रत्युत्तीर्य स राघवः
2095029c पितुश्चकार तेजस्वी निवापं भ्रातृभिः सह
2095030a ऐङ्गुदं बदरीमिश्रं पिण्याकं दर्भसंस्तरे
2095030c न्यस्य रामः सुदुःखार्तो रुदन्वचनमब्रवीत्
2095031a इदं भुङ्क्ष्व महाराजप्रीतो यदशना वयम्
2095031c यदन्नः पुरुषो भवति तदन्नास्तस्य देवताः
2095032a ततस्तेनैव मार्गेण प्रत्युत्तीर्य नदीतटात्
2095032c आरुरोह नरव्याघ्रो रम्यसानुं महीधरम्
2095033a ततः पर्णकुटीद्वारमासाद्य जगतीपतिः
2095033c परिजग्राह पाणिभ्यामुभौ भरतलक्ष्मणौ
2095034a तेषां तु रुदतां शब्दात्प्रतिश्रुत्काभवद्गिरौ
2095034c भ्रातॄणां सह वैदेह्या सिंहानां नर्दतामिव
2095035a विज्ञाय तुमुलं शब्दं त्रस्ता भरतसैनिकाः
2095035c अब्रुवंश्चापि रामेण भरतः संगतो ध्रुवम्
2095035e तेषामेव महाञ्शब्दः शोचतां पितरं मृतम्
2095036a अथ वासान्परित्यज्य तं सर्वेऽभिमुखाः स्वनम्
2095036c अप्येक मनसो जग्मुर्यथास्थानं प्रधाविताः
2095037a हयैरन्ये गजैरन्ये रथैरन्ये स्वलंकृतैः
2095037c सुकुमारास्तथैवान्ये पद्भिरेव नरा ययुः
2095038a अचिरप्रोषितं रामं चिरविप्रोषितं यथा
2095038c द्रष्टुकामो जनः सर्वो जगाम सहसाश्रमम्
2095039a भ्रातॄणां त्वरितास्ते तु द्रष्टुकामाः समागमम्
2095039c ययुर्बहुविधैर्यानैः खुरनेमिसमाकुलैः
2095040a सा भूमिर्बहुभिर्यानैः खुरनेमिसमाहता
2095040c मुमोच तुमुलं शब्दं द्यौरिवाभ्रसमागमे
2095041a तेन वित्रासिता नागाः करेणुपरिवारिताः
2095041c आवासयन्तो गन्धेन जग्मुरन्यद्वनं ततः
2095042a वराहमृगसिंहाश्च महिषाः सर्क्षवानराः
2095042c व्याघ्र गोकर्णगवया वित्रेषुः पृषतैः सह
2095043a रथाङ्गसाह्वा नत्यूहा हंसाः कारण्डवाः प्लवाः
2095043c तथा पुंस्कोकिलाः क्रौञ्चा विसंज्ञा भेजिरे दिशः
2095044a तेन शब्देन वित्रस्तैराकाशं पक्षिभिर्वृतम्
2095044c मनुष्यैरावृता भूमिरुभयं प्रबभौ तदा
2095045a तान्नरान्बाष्पपूर्णाक्षान्समीक्ष्याथ सुदुःखितान्
2095045c पर्यष्वजत धर्मज्ञः पितृवन्मातृवच्च सः
2095046a स तत्र कांश्चित्परिषस्वजे नरा;न्नराश्च केचित्तु तमभ्यवादयन्
2095046c चकार सर्वान्सवयस्यबान्धवा;न्यथार्हमासाद्य तदा नृपात्मजः
2095047a ततः स तेषां रुदतां महात्मनां; भुवं च खं चानुविनादयन्स्वनः
2095047c गुहा गिरीणां च दिशश्च संततं; मृदङ्गघोषप्रतिमो विशुश्रुवे
2096001a वसिष्ठः पुरतः कृत्वा दारान्दशरथस्य च
2096001c अभिचक्राम तं देशं रामदर्शनतर्षितः
2096002a राजपत्न्यश्च गच्छन्त्यो मन्दं मन्दाकिनीं प्रति
2096002c ददृशुस्तत्र तत्तीर्थं रामलक्ष्मणसेवितम्
2096003a कौसल्या बाष्पपूर्णेन मुखेन परिशुष्यता
2096003c सुमित्रामब्रवीद्दीना याश्चान्या राजयोषितः
2096004a इदं तेषामनाथानां क्लिष्टमक्लिष्ट कर्मणाम्
2096004c वने प्राक्केवलं तीर्थं ये ते निर्विषयी कृताः
2096005a इतः सुमित्रे पुत्रस्ते सदा जलमतन्द्रितः
2096005c स्वयं हरति सौमित्रिर्मम पुत्रस्य कारणात्
2096006a दक्षिणाग्रेषु दर्भेषु सा ददर्श महीतले
2096006c पितुरिङ्गुदिपिण्याकं न्यस्तमायतलोचना
2096007a तं भूमौ पितुरार्तेन न्यस्तं रामेण वीक्ष्य सा
2096007c उवाच देवी कौसल्या सर्वा दशरथस्त्रियः
2096008a इदमिक्ष्वाकुनाथस्य राघवस्य महात्मनः
2096008c राघवेण पितुर्दत्तं पश्यतैतद्यथाविधि
2096009a तस्य देवसमानस्य पार्थिवस्य महात्मनः
2096009c नैतदौपयिकं मन्ये भुक्तभोगस्य भोजनम्
2096010a चतुरन्तां महीं भुक्त्वा महेन्द्र सदृशो भुवि
2096010c कथमिङ्गुदिपिण्याकं स भुङ्क्ते वसुधाधिपः
2096011a अतो दुःखतरं लोके न किंचित्प्रतिभाति मा
2096011c यत्र रामः पितुर्दद्यादिङ्गुदीक्षोदमृद्धिमान्
2096012a रामेणेङ्गुदिपिण्याकं पितुर्दत्तं समीक्ष्य मे
2096012c कथं दुःखेन हृदयं न स्फोटति सहस्रधा
2096013a एवमार्तां सपत्न्यस्ता जग्मुराश्वास्य तां तदा
2096013c ददृशुश्चाश्रमे रामं स्वर्गाच्च्युतमिवामरम्
2096014a सर्वभोगैः परित्यक्तं राम संप्रेक्ष्य मातरः
2096014c आर्ता मुमुचुरश्रूणि सस्वरं शोककर्शिताः
2096015a तासां रामः समुत्थाय जग्राह चरणाञ्शुभान्
2096015c मातॄणां मनुजव्याघ्रः सर्वासां सत्यसंगरः
2096016a ताः पाणिभिः सुखस्पर्शैर्मृद्वङ्गुलितलैः शुभैः
2096016c प्रममार्जू रजः पृष्ठाद्रामस्यायतलोचनाः
2096017a सौमित्रिरपि ताः सर्वा मातॄः संप्रेक्ष्य दुःखितः
2096017c अभ्यवादयतासक्तं शनै रामादनन्तरम्
2096018a यथा रामे तथा तस्मिन्सर्वा ववृतिरे स्त्रियः
2096018c वृत्तिं दशरथाज्जाते लक्ष्मणे शुभलक्षणे
2096019a सीतापि चरणांस्तासामुपसंगृह्य दुःखिता
2096019c श्वश्रूणामश्रुपूर्णाक्षी सा बभूवाग्रतः स्थिता
2096020a तां परिष्वज्य दुःखार्तां माता दुहितरं यथा
2096020c वनवासकृशां दीनां कौसल्या वाक्यमब्रवीत्
2096021a विदेहराजस्य सुता स्नुषा दशरथस्य च
2096021c रामपत्नी कथं दुःखं संप्राप्ता निर्जने वने
2096022a पद्ममातपसंतप्तं परिक्लिष्टमिवोत्पलम्
2096022c काञ्चनं रजसा ध्वस्तं क्लिष्टं चन्द्रमिवाम्बुदैः
2096023a मुखं ते प्रेक्ष्य मां शोको दहत्यग्निरिवाश्रयम्
2096023c भृशं मनसि वैदेहि व्यसनारणिसंभवः
2096024a ब्रुवन्त्यामेवमार्तायां जनन्यां भरताग्रजः
2096024c पादावासाद्य जग्राह वसिष्ठस्य स राघवः
2096025a पुरोहितस्याग्निसमस्य तस्य वै; बृहस्पतेरिन्द्र इवामराधिपः
2096025c प्रगृह्य पादौ सुसमृद्धतेजसः; सहैव तेनोपविवेश राघवः
2096026a ततो जघन्यं सहितैः स मन्त्रिभिः; पुरप्रधानैश्च सहैव सैनिकैः
2096026c जनेन धर्मज्ञतमेन धर्मवा;नुपोपविष्टो भरतस्तदाग्रजम्
2096027a उपोपविष्टस्तु तदा स वीर्यवां;स्तपस्विवेषेण समीक्ष्य राघवम्
2096027c श्रिया ज्वलन्तं भरतः कृताञ्जलि;र्यथा महेन्द्रः प्रयतः प्रजापतिम्
2096028a किमेष वाक्यं भरतोऽद्य राघवं; प्रणम्य सत्कृत्य च साधु वक्ष्यति
2096028c इतीव तस्यार्यजनस्य तत्त्वतो; बभूव कौतूहलमुत्तमं तदा
2096029a स राघवः सत्यधृतिश्च लक्ष्मणो; महानुभावो भरतश्च धार्मिकः
2096029c वृताः सुहृद्भिश्च विरेजुरध्वरे; यथा सदस्यैः सहितास्त्रयोऽग्नयः
2097001a तं तु रामः समाश्वास्य भ्रातरं गुरुवत्सलम्
2097001c लक्ष्मणेन सह भ्रात्रा प्रष्टुं समुपचक्रमे
2097002a किमेतदिच्छेयमहं श्रोतुं प्रव्याहृतं त्वया
2097002c यस्मात्त्वमागतो देशमिमं चीरजटाजिनी
2097003a यन्निमित्तमिमं देशं कृष्णाजिनजटाधरः
2097003c हित्वा राज्यं प्रविष्टस्त्वं तत्सर्वं वक्तुमर्हसि
2097004a इत्युक्तः केकयीपुत्रः काकुत्स्थेन महात्मना
2097004c प्रगृह्य बलवद्भूयः प्राञ्जलिर्वाक्यमब्रवीत्
2097005a आर्यं तातः परित्यज्य कृत्वा कर्म सुदुष्करम्
2097005c गतः स्वर्गं महाबाहुः पुत्रशोकाभिपीडितः
2097006a स्त्रिया नियुक्तः कैकेय्या मम मात्रा परंतप
2097006c चकार सुमहत्पापमिदमात्मयशोहरम्
2097007a सा राज्यफलमप्राप्य विधवा शोककर्शिता
2097007c पतिष्यति महाघोरे निरये जननी मम
2097008a तस्य मे दासभूतस्य प्रसादं कर्तुमर्हसि
2097008c अभिषिञ्चस्व चाद्यैव राज्येन मघवानिव
2097009a इमाः प्रकृतयः सर्वा विधवा मातुरश्च याः
2097009c त्वत्सकाशमनुप्राप्ताः प्रसादं कर्तुमर्हसि
2097010a तदानुपूर्व्या युक्तं च युक्तं चात्मनि मानद
2097010c राज्यं प्राप्नुहि धर्मेण सकामान्सुहृदः कुरु
2097011a भवत्वविधवा भूमिः समग्रा पतिना त्वया
2097011c शशिना विमलेनेव शारदी रजनी यथा
2097012a एभिश्च सचिवैः सार्धं शिरसा याचितो मया
2097012c भ्रातुः शिष्यस्य दासस्य प्रसादं कर्तुमर्हसि
2097013a तदिदं शाश्वतं पित्र्यं सर्वं सचिवमण्डलम्
2097013c पूजितं पुरुषव्याघ्र नातिक्रमितुमुत्सहे
2097014a एवमुक्त्वा महाबाहुः सबाष्पः केकयीसुतः
2097014c रामस्य शिरसा पादौ जग्राह भरतः पुनः
2097015a तं मत्तमिव मातङ्गं निःश्वसन्तं पुनः पुनः
2097015c भ्रातरं भरतं रामः परिष्वज्येदमब्रवीत्
2097016a कुलीनः सत्त्वसंपन्नस्तेजस्वी चरितव्रतः
2097016c राज्यहेतोः कथं पापमाचरेत्त्वद्विधो जनः
2097017a न दोषं त्वयि पश्यामि सूक्ष्ममप्यरि सूदन
2097017c न चापि जननीं बाल्यात्त्वं विगर्हितुमर्हसि
2097018a यावत्पितरि धर्मज्ञ गौरवं लोकसत्कृते
2097018c तावद्धर्मभृतां श्रेष्ठ जनन्यामपि गौरवम्
2097019a एताभ्यां धर्मशीलाभ्यां वनं गच्छेति राघव
2097019c माता पितृभ्यामुक्तोऽहं कथमन्यत्समाचरे
2097020a त्वया राज्यमयोध्यायां प्राप्तव्यं लोकसत्कृतम्
2097020c वस्तव्यं दण्डकारण्ये मया वल्कलवाससा
2097021a एवं कृत्वा महाराजो विभागं लोकसंनिधौ
2097021c व्यादिश्य च महातेजा दिवं दशरथो गतः
2097022a स च प्रमाणं धर्मात्मा राजा लोकगुरुस्तव
2097022c पित्रा दत्तं यथाभागमुपभोक्तुं त्वमर्हसि
2097023a चतुर्दश समाः सौम्य दण्डकारण्यमाश्रितः
2097023c उपभोक्ष्ये त्वहं दत्तं भागं पित्रा महात्मना
2097024a यदब्रवीन्मां नरलोकसत्कृतः; पिता महात्मा विबुधाधिपोपमः
2097024c तदेव मन्ये परमात्मनो हितं; न सर्वलोकेश्वरभावमव्ययम्
2098001a ततः पुरुषसिंहानां वृतानां तैः सुहृद्गणैः
2098001c शोचतामेव रजनी दुःखेन व्यत्यवर्तत
2098002a रजन्यां सुप्रभातायां भ्रातरस्ते सुहृद्वृताः
2098002c मन्दाकिन्यां हुतं जप्यं कृत्वा राममुपागमन्
2098003a तूष्णीं ते समुपासीना न कश्चित्किंचिदब्रवीत्
2098003c भरतस्तु सुहृन्मध्ये रामवचनमब्रवीत्
2098004a सान्त्विता मामिका माता दत्तं राज्यमिदं मम
2098004c तद्ददामि तवैवाहं भुङ्क्ष्व राज्यमकण्टकम्
2098005a महतेवाम्बुवेगेन भिन्नः सेतुर्जलागमे
2098005c दुरावारं त्वदन्येन राज्यखण्डमिदं महत्
2098006a गतिं खर इवाश्वस्य तार्क्ष्यस्येव पतत्रिणः
2098006c अनुगन्तुं न शक्तिर्मे गतिं तव महीपते
2098007a सुजीवं नित्यशस्तस्य यः परैरुपजीव्यते
2098007c राम तेन तु दुर्जीवं यः परानुपजीवति
2098008a यथा तु रोपितो वृक्षः पुरुषेण विवर्धितः
2098008c ह्रस्वकेन दुरारोहो रूढस्कन्धो महाद्रुमः
2098009a स यदा पुष्पितो भूत्वा फलानि न विदर्शयेत्
2098009c स तां नानुभवेत्प्रीतिं यस्य हेतोः प्रभावितः
2098010a एषोपमा महाबाहो त्वमर्थं वेत्तुमर्हसि
2098010c यदि त्वमस्मानृषभो भर्ता भृत्यान्न शाधि हि
2098011a श्रेणयस्त्वां महाराज पश्यन्त्वग्र्याश्च सर्वशः
2098011c प्रतपन्तमिवादित्यं राज्ये स्थितमरिंदमम्
2098012a तवानुयाने काकुत्ष्ठ मत्ता नर्दन्तु कुञ्जराः
2098012c अन्तःपुर गता नार्यो नन्दन्तु सुसमाहिताः
2098013a तस्य साध्वित्यमन्यन्त नागरा विविधा जनाः
2098013c भरतस्य वचः श्रुत्वा रामं प्रत्यनुयाचतः
2098014a तमेवं दुःखितं प्रेक्ष्य विलपन्तं यशस्विनम्
2098014c रामः कृतात्मा भरतं समाश्वासयदात्मवान्
2098015a नात्मनः कामकारोऽस्ति पुरुषोऽयमनीश्वरः
2098015c इतश्चेतरतश्चैनं कृतान्तः परिकर्षति
2098016a सर्वे क्षयान्ता निचयाः पतनान्ताः समुच्छ्रयाः
2098016c संयोगा विप्रयोगान्ता मरणान्तं च जीवितम्
2098017a यथा फलानं पक्वानां नान्यत्र पतनाद्भयम्
2098017c एवं नरस्य जातस्य नान्यत्र मरणाद्भयम्
2098018a यथागारं दृढस्थूणं जीर्णं भूत्वावसीदति
2098018c तथावसीदन्ति नरा जरामृत्युवशं गताः
2098019a अहोरात्राणि गच्छन्ति सर्वेषां प्राणिनामिह
2098019c आयूंषि क्षपयन्त्याशु ग्रीष्मे जलमिवांशवः
2098020a आत्मानमनुशोच त्वं किमन्यमनुशोचसि
2098020c आयुस्ते हीयते यस्य स्थितस्य च गतस्य च
2098021a सहैव मृत्युर्व्रजति सह मृत्युर्निषीदति
2098021c गत्वा सुदीर्घमध्वानं सह मृत्युर्निवर्तते
2098022a गात्रेषु वलयः प्राप्ताः श्वेताश्चैव शिरोरुहाः
2098022c जरया पुरुषो जीर्णः किं हि कृत्वा प्रभावयेत्
2098023a नन्दन्त्युदित आदित्ये नन्दन्त्यस्तमिते रवौ
2098023c आत्मनो नावबुध्यन्ते मनुष्या जीवितक्षयम्
2098024a हृष्यन्त्यृतुमुखं दृष्ट्वा नवं नवमिहागतम्
2098024c ऋतूनां परिवर्तेन प्राणिनां प्राणसंक्षयः
2098025a यथा काष्ठं च काष्ठं च समेयातां महार्णवे
2098025c समेत्य च व्यपेयातां कालमासाद्य कंचन
2098026a एवं भार्याश्च पुत्राश्च ज्ञातयश्च वसूनि च
2098026c समेत्य व्यवधावन्ति ध्रुवो ह्येषां विनाभवः
2098027a नात्र कश्चिद्यथा भावं प्राणी समभिवर्तते
2098027c तेन तस्मिन्न सामर्थ्यं प्रेतस्यास्त्यनुशोचतः
2098028a यथा हि सार्थं गच्छन्तं ब्रूयात्कश्चित्पथि स्थितः
2098028c अहमप्यागमिष्यामि पृष्ठतो भवतामिति
2098029a एवं पूर्वैर्गतो मार्गः पितृपैतामहो ध्रुवः
2098029c तमापन्नः कथं शोचेद्यस्य नास्ति व्यतिक्रमः
2098030a वयसः पतमानस्य स्रोतसो वानिवर्तिनः
2098030c आत्मा सुखे नियोक्तव्यः सुखभाजः प्रजाः स्मृताः
2098031a धर्मात्मा स शुभैः कृत्स्नैः क्रतुभिश्चाप्तदक्षिणैः
2098031c धूतपापो गतः स्वर्गं पिता नः पृथिवीपतिः
2098032a भृत्यानां भरणात्सम्यक्प्रजानां परिपालनात्
2098032c अर्थादानाच्च धार्मेण पिता नस्त्रिदिवं गतः
2098033a इष्ट्वा बहुविधैर्यज्ञैर्भोगांश्चावाप्य पुष्कलान्
2098033c उत्तमं चायुरासाद्य स्वर्गतः पृथिवीपतिः
2098034a स जीर्णं मानुषं देहं परित्यज्य पिता हि नः
2098034c दैवीमृद्धिमनुप्राप्तो ब्रह्मलोकविहारिणीम्
2098035a तं तु नैवं विधः कश्चित्प्राज्ञः शोचितुमर्हति
2098035c त्वद्विधो यद्विधश्चापि श्रुतवान्बुद्धिमत्तरः
2098036a एते बहुविधाः शोका विलाप रुदिते तथा
2098036c वर्जनीया हि धीरेण सर्वावस्थासु धीमता
2098037a स स्वस्थो भव मा शोचो यात्वा चावस तां पुरीम्
2098037c तथा पित्रा नियुक्तोऽसि वशिना वदताम्व्वर
2098038a यत्राहमपि तेनैव नियुक्तः पुण्यकर्मणा
2098038c तत्रैवाहं करिष्यामि पितुरार्यस्य शासनम्
2098039a न मया शासनं तस्य त्यक्तुं न्याय्यमरिंदम
2098039c तत्त्वयापि सदा मान्यं स वै बन्धुः स नः पिता
2098040a एवमुक्त्वा तु विरते रामे वचनमर्थवत्
2098040c उवाच भरतश्चित्रं धार्मिको धार्मिकं वचः
2098041a को हि स्यादीदृशो लोके यादृशस्त्वमरिंदम
2098041c न त्वां प्रव्यथयेद्दुःखं प्रीतिर्वा न प्रहर्षयेत्
2098042a संमतश्चासि वृद्धानां तांश्च पृच्छसि संशयान्
2098042c यथा मृतस्तथा जीवन्यथासति तथा सति
2098043a यस्यैष बुद्धिलाभः स्यात्परितप्येत केन सः
2098043c स एवं व्यसनं प्राप्य न विषीदितुमर्हति
2098044a अमरोपमसत्त्वस्त्वं महात्मा सत्यसंगरः
2098044c सर्वज्ञः सर्वदर्शी च बुद्धिमांश्चासि राघव
2098045a न त्वामेवं गुणैर्युक्तं प्रभवाभवकोविदम्
2098045c अविषह्यतमं दुःखमासादयितुमर्हति
2098046a प्रोषिते मयि यत्पापं मात्रा मत्कारणात्कृतम्
2098046c क्षुद्रया तदनिष्टं मे प्रसीदतु भवान्मम
2098047a धर्मबन्धेन बद्धोऽस्मि तेनेमां नेह मातरम्
2098047c हन्मि तीव्रेण दण्डेन दण्डार्हां पापकारिणीम्
2098048a कथं दशरथाज्जातः शुद्धाभिजनकर्मणः
2098048c जानन्धर्ममधर्मिष्ठं कुर्यां कर्म जुगुप्सितम्
2098049a गुरुः क्रियावान्वृद्धश्च राजा प्रेतः पितेति च
2098049c तातं न परिगर्हेयं दैवतं चेति संसदि
2098050a को हि धर्मार्थयोर्हीनमीदृशं कर्म किल्बिषम्
2098050c स्त्रियाः प्रियचिकीर्षुः सन्कुर्याद्धर्मज्ञ धर्मवित्
2098051a अन्तकाले हि भूतानि मुह्यन्तीति पुराश्रुतिः
2098051c राज्ञैवं कुर्वता लोके प्रत्यक्षा सा श्रुतिः कृता
2098052a साध्वर्थमभिसंधाय क्रोधान्मोहाच्च साहसात्
2098052c तातस्य यदतिक्रान्तं प्रत्याहरतु तद्भवान्
2098053a पितुर्हि समतिक्रान्तं पुत्रो यः साधु मन्यते
2098053c तदपत्यं मतं लोके विपरीतमतोऽन्यथा
2098054a तदपत्यं भवानस्तु मा भवान्दुष्कृतं पितुः
2098054c अभिपत्तत्कृतं कर्म लोके धीरविगर्हितम्
2098055a कैकेयीं मां च तातं च सुहृदो बान्धवांश्च नः
2098055c पौरजानपदान्सर्वांस्त्रातु सर्वमिदं भवान्
2098056a क्व चारण्यं क्व च क्षात्रं क्व जटाः क्व च पालनम्
2098056c ईदृशं व्याहतं कर्म न भवान्कर्तुमर्हति
2098057a अथ क्लेशजमेव त्वं धर्मं चरितुमिच्छसि
2098057c धर्मेण चतुरो वर्णान्पालयन्क्लेशमाप्नुहि
2098058a चतुर्णामाश्रमाणां हि गार्हस्थ्यं श्रेष्ठमाश्रमम्
2098058c आहुर्धर्मज्ञ धर्मज्ञास्तं कथं त्यक्तुमर्हसि
2098059a श्रुतेन बालः स्थानेन जन्मना भवतो ह्यहम्
2098059c स कथं पालयिष्यामि भूमिं भवति तिष्ठति
2098060a हीनबुद्धिगुणो बालो हीनः स्थानेन चाप्यहम्
2098060c भवता च विना भूतो न वर्तयितुमुत्सहे
2098061a इदं निखिलमव्यग्रं पित्र्यं राज्यमकण्टकम्
2098061c अनुशाधि स्वधर्मेण धर्मज्ञ सह बान्धवैः
2098062a इहैव त्वाभिषिञ्चन्तु धर्मज्ञ सह बान्धवैः
2098062c ऋत्विजः सवसिष्ठाश्च मन्त्रवन्मन्त्रकोविदाः
2098063a अभिषिक्तस्त्वमस्माभिरयोध्यां पालने व्रज
2098063c विजित्य तरसा लोकान्मरुद्भिरिव वासवः
2098064a ऋणानि त्रीण्यपाकुर्वन्दुर्हृदः साधु निर्दहन्
2098064c सुहृदस्तर्पयन्कामैस्त्वमेवात्रानुशाधि माम्
2098065a अद्यार्य मुदिताः सन्तु सुहृदस्तेऽभिषेचने
2098065c अद्य भीताः पालयन्तां दुर्हृदस्ते दिशो दश
2098066a आक्रोशं मम मातुश्च प्रमृज्य पुरुषर्षभ
2098066c अद्य तत्र भवन्तं च पितरं रक्ष किल्बिषात्
2098067a शिरसा त्वाभियाचेऽहं कुरुष्व करुणां मयि
2098067c बान्धवेषु च सर्वेषु भूतेष्विव महेश्वरः
2098068a अथ वा पृष्ठतः कृत्वा वनमेव भवानितः
2098068c गमिष्यति गमिष्यामि भवता सार्धमप्यहम्
2098069a तथापि रामो भरतेन ताम्यत; प्रसाद्यमानः शिरसा महीपतिः
2098069c न चैव चक्रे गमनाय सत्त्ववा;न्मतिं पितुस्तद्वचने प्रतिष्ठितः
2098070a तदद्भुतं स्थैर्यमवेक्ष्य राघवे; समं जनो हर्षमवाप दुःखितः
2098070c न यात्ययोध्यामिति दुःखितोऽभव;त्स्थिरप्रतिज्ञत्वमवेक्ष्य हर्षितः
2098071a तमृत्विजो नैगमयूथवल्लभा;स्तथा विसंज्ञाश्रुकलाश्च मातरः
2098071c तथा ब्रुवाणं भरतं प्रतुष्टुवुः; प्रणम्य रामं च ययाचिरे सह
2099001a पुनरेवं ब्रुवाणं तु भरतं लक्ष्मणाग्रजः
2099001c प्रत्युवच ततः श्रीमाञ्ज्ञातिमध्येऽतिसत्कृतः
2099002a उपपन्नमिदं वाक्यं यत्त्वमेवमभाषथाः
2099002c जातः पुत्रो दशरथात्कैकेय्यां राजसत्तमात्
2099003a पुरा भ्रातः पिता नः स मातरं ते समुद्वहन्
2099003c मातामहे समाश्रौषीद्राज्यशुल्कमनुत्तमम्
2099004a देवासुरे च संग्रामे जनन्यै तव पार्थिवः
2099004c संप्रहृष्टो ददौ राजा वरमाराधितः प्रभुः
2099005a ततः सा संप्रतिश्राव्य तव माता यशस्विनी
2099005c अयाचत नरश्रेष्ठं द्वौ वरौ वरवर्णिनी
2099006a तव राज्यं नरव्याघ्र मम प्रव्राजनं तथा
2099006c तच्च राजा तथा तस्यै नियुक्तः प्रददौ वरम्
2099007a तेन पित्राहमप्यत्र नियुक्तः पुरुषर्षभ
2099007c चतुर्दश वने वासं वर्षाणि वरदानिकम्
2099008a सोऽहं वनमिदं प्राप्तो निर्जनं लक्ष्मणान्वितः
2099008c शीतया चाप्रतिद्वन्द्वः सत्यवादे स्थितः पितुः
2099009a भवानपि तथेत्येव पितरं सत्यवादिनम्
2099009c कर्तुमर्हति राजेन्द्रं क्षिप्रमेवाभिषेचनात्
2099010a ऋणान्मोचय राजानं मत्कृते भरत प्रभुम्
2099010c पितरं त्राहि धर्मज्ञ मातरं चाभिनन्दय
2099011a श्रूयते हि पुरा तात श्रुतिर्गीता यशस्विनी
2099011c गयेन यजमानेन गयेष्वेव पितॄन्प्रति
2099012a पुं नाम्ना नरकाद्यस्मात्पितरं त्रायते सुतः
2099012c तस्मात्पुत्र इति प्रोक्तः पितॄन्यत्पाति वा सुतः
2099013a एष्टव्या बहवः पुत्रा गुणवन्तो बहुश्रुताः
2099013c तेषां वै समवेतानामपि कश्चिद्गयां व्रजेत्
2099014a एवं राजर्षयः सर्वे प्रतीता राजनन्दन
2099014c तस्मात्त्राहि नरश्रेष्ठ पितरं नरकात्प्रभो
2099015a अयोध्यां गच्छ भरत प्रकृतीरनुरञ्जय
2099015c शत्रुघ्न सहितो वीर सह सर्वैर्द्विजातिभिः
2099016a प्रवेक्ष्ये दण्डकारण्यमहमप्यविलम्बयन्
2099016c आभ्यां तु सहितो राजन्वैदेह्या लक्ष्मणेन च
2099017a त्वं राजा भव भरत स्वयं नराणां; वन्यानामहमपि राजराण्मृगाणाम्
2099017c गच्छ त्वं पुरवरमद्य संप्रहृष्टः; संहृष्टस्त्वहमपि दण्डकान्प्रवेक्ष्ये
2099018a छायां ते दिनकरभाः प्रबाधमानं; वर्षत्रं भरत करोतु मूर्ध्नि शीताम्
2099018c एतेषामहमपि काननद्रुमाणां; छायां तामतिशयिनीं सुखं श्रयिष्ये
2099019a शत्रुघ्नः कुशलमतिस्तु ते सहायः; सौमित्रिर्मम विदितः प्रधानमित्रम्
2099019c चत्वारस्तनयवरा वयं नरेन्द्रं; सत्यस्थं भरत चराम मा विषादम्
2100001a आश्वासयन्तं भरतं जाबालिर्ब्राह्मणोत्तमः
2100001c उवाच रामं धर्मज्ञं धर्मापेतमिदं वचः
2100002a साधु राघव मा भूत्ते बुद्धिरेवं निरर्थका
2100002c प्राकृतस्य नरस्येव आर्य बुद्धेस्तपस्विनः
2100003a कः कस्य पुरुषो बन्धुः किमाप्यं कस्य केनचित्
2100003c यदेको जायते जन्तुरेक एव विनश्यति
2100004a तस्मान्माता पिता चेति राम सज्जेत यो नरः
2100004c उन्मत्त इव स ज्ञेयो नास्ति काचिद्धि कस्यचित्
2100005a यथा ग्रामान्तरं गच्छन्नरः कश्चित्क्वचिद्वसेत्
2100005c उत्सृज्य च तमावासं प्रतिष्ठेतापरेऽहनि
2100006a एवमेव मनुष्याणां पिता माता गृहं वसु
2100006c आवासमात्रं काकुत्स्थ सज्जन्ते नात्र सज्जनाः
2100007a पित्र्यं राज्यं समुत्सृज्य स नार्हति नरोत्तम
2100007c आस्थातुं कापथं दुःखं विषमं बहुकण्टकम्
2100008a समृद्धायामयोध्यायामात्मानमभिषेचय
2100008c एकवेणीधरा हि त्वां नगरी संप्रतीक्षते
2100009a राजभोगाननुभवन्महार्हान्पार्थिवात्मज
2100009c विहर त्वमयोध्यायां यथा शक्रस्त्रिविष्टपे
2100010a न ते कश्चिद्दशरतःस्त्वं च तस्य न कश्चन
2100010c अन्यो राजा त्वमन्यश्च तस्मात्कुरु यदुच्यते
2100011a गतः स नृपतिस्तत्र गन्तव्यं यत्र तेन वै
2100011c प्रवृत्तिरेषा मर्त्यानां त्वं तु मिथ्या विहन्यसे
2100012a अर्थधर्मपरा ये ये तांस्ताञ्शोचामि नेतरान्
2100012c ते हि दुःखमिह प्राप्य विनाशं प्रेत्य भेजिरे
2100013a अष्टका पितृदैवत्यमित्ययं प्रसृतो जनः
2100013c अन्नस्योपद्रवं पश्य मृतो हि किमशिष्यति
2100014a यदि भुक्तमिहान्येन देहमन्यस्य गच्छति
2100014c दद्यात्प्रवसतः श्राद्धं न तत्पथ्यशनं भवेत्
2100015a दानसंवनना ह्येते ग्रन्था मेधाविभिः कृताः
2100015c यजस्व देहि दीक्षस्व तपस्तप्यस्व संत्यज
2100016a स नास्ति परमित्येव कुरु बुद्धिं महामते
2100016c प्रत्यक्षं यत्तदातिष्ठ परोक्षं पृष्ठतः कुरु
2100017a सतां बुद्धिं पुरस्कृत्य सर्वलोकनिदर्शिनीम्
2100017c राज्यं त्वं प्रतिगृह्णीष्व भरतेन प्रसादितः
2101001a जाबालेस्तु वचः श्रुत्वा रामः सत्यात्मनां वरः
2101001c उवाच परया युक्त्या स्वबुद्ध्या चाविपन्नया
2101002a भवान्मे प्रियकामार्थं वचनं यदिहोक्तवान्
2101002c अकार्यं कार्यसंकाशमपथ्यं पथ्यसंमितम्
2101003a निर्मर्यादस्तु पुरुषः पापाचारसमन्वितः
2101003c मानं न लभते सत्सु भिन्नचारित्रदर्शनः
2101004a कुलीनमकुलीनं वा वीरं पुरुषमानिनम्
2101004c चारित्रमेव व्याख्याति शुचिं वा यदि वाशुचिम्
2101005a अनार्यस्त्वार्यसंकाशः शौचाद्धीनस्तथा शुचिः
2101005c लक्षण्यवदलक्षण्यो दुःशीलः शीलवानिव
2101006a अधर्मं धर्मवेषेण यदीमं लोकसंकरम्
2101006c अभिपत्स्ये शुभं हित्वा क्रियाविधिविवर्जितम्
2101007a कश्चेतयानः पुरुषः कार्याकार्यविचक्षणः
2101007c बहु मंस्यति मां लोके दुर्वृत्तं लोकदूषणम्
2101008a कस्य यास्याम्यहं वृत्तं केन वा स्वर्गमाप्नुयाम्
2101008c अनया वर्तमानोऽहं वृत्त्या हीनप्रतिज्ञया
2101009a कामवृत्तस्त्वयं लोकः कृत्स्नः समुपवर्तते
2101009c यद्वृत्ताः सन्ति राजानस्तद्वृत्ताः सन्ति हि प्रजाः
2101010a सत्यमेवानृशंस्यं च राजवृत्तं सनातनम्
2101010c तस्मात्सत्यात्मकं राज्यं सत्ये लोकः प्रतिष्ठितः
2101011a ऋषयश्चैव देवाश्च सत्यमेव हि मेनिरे
2101011c सत्यवादी हि लोकेऽस्मिन्परमं गच्छति क्षयम्
2101012a उद्विजन्ते यथा सर्पान्नरादनृतवादिनः
2101012c धर्मः सत्यं परो लोके मूलं स्वर्गस्य चोच्यते
2101013a सत्यमेवेश्वरो लोके सत्यं पद्मा समाश्रिता
2101013c सत्यमूलानि सर्वाणि सत्यान्नास्ति परं पदम्
2101014a दत्तमिष्टं हुतं चैव तप्तानि च तपांसि च
2101014c वेदाः सत्यप्रतिष्ठानास्तस्मात्सत्यपरो भवेत्
2101015a एकः पालयते लोकमेकः पालयते कुलम्
2101015c मज्जत्येको हि निरय एकः स्वर्गे महीयते
2101016a सोऽहं पितुर्निदेशं तु किमर्थं नानुपालये
2101016c सत्यप्रतिश्रवः सत्यं सत्येन समयीकृतः
2101017a नैव लोभान्न मोहाद्वा न चाज्ञानात्तमोन्वितः
2101017c सेतुं सत्यस्य भेत्स्यामि गुरोः सत्यप्रतिश्रवः
2101018a असत्यसंधस्य सतश्चलस्यास्थिरचेतसः
2101018c नैव देवा न पितरः प्रतीच्छन्तीति नः श्रुतम्
2101019a प्रत्यगात्ममिमं धर्मं सत्यं पश्याम्यहं स्वयम्
2101019c भारः सत्पुरुषाचीर्णस्तदर्थमभिनन्द्यते
2101020a क्षात्रं धर्ममहं त्यक्ष्ये ह्यधर्मं धर्मसंहितम्
2101020c क्षुद्रौर्नृशंसैर्लुब्धैश्च सेवितं पापकर्मभिः
2101021a कायेन कुरुते पापं मनसा संप्रधार्य च
2101021c अनृतं जिह्वया चाह त्रिविधं कर्म पातकम्
2101022a भूमिः कीर्तिर्यशो लक्ष्मीः पुरुषं प्रार्थयन्ति हि
2101022c स्वर्गस्थं चानुबध्नन्ति सत्यमेव भजेत तत्
2101023a श्रेष्ठं ह्यनार्यमेव स्याद्यद्भवानवधार्य माम्
2101023c आह युक्तिकरैर्वाक्यैरिदं भद्रं कुरुष्व ह
2101024a कथं ह्यहं प्रतिज्ञाय वनवासमिमं गुरोः
2101024c भरतस्य करिष्यामि वचो हित्वा गुरोर्वचः
2101025a स्थिरा मया प्रतिज्ञाता प्रतिज्ञा गुरुसंनिधौ
2101025c प्रहृष्टमानसा देवी कैकेयी चाभवत्तदा
2101026a वनवासं वसन्नेवं शुचिर्नियतभोजनः
2101026c मूलैः पुष्पैः फलैः पुण्यैः पितॄन्देवांश्च तर्पयन्
2101027a संतुष्टपञ्चवर्गोऽहं लोकयात्रां प्रवर्तये
2101027c अकुहः श्रद्दधानः सन्कार्याकार्यविचक्षणः
2101028a कर्मभूमिमिमां प्राप्य कर्तव्यं कर्म यच्छुभम्
2101028c अग्निर्वायुश्च सोमश्च कर्मणां फलभागिनः
2101029a शतं क्रतूनामाहृत्य देवराट्त्रिदिवं गतः
2101029c तपांस्युग्राणि चास्थाय दिवं याता महर्षयः
2101030a सत्यं च धर्मं च पराक्रमं च; भूतानुकम्पां प्रियवादितां च
2101030c द्विजातिदेवातिथिपूजनं च; पन्थानमाहुस्त्रिदिवस्य सन्तः
2101031a धर्मे रताः सत्पुरुषैः समेता;स्तेजस्विनो दानगुणप्रधानाः
2101031c अहिंसका वीतमलाश्च लोके; भवन्ति पूज्या मुनयः प्रधानाः
2102001a क्रुद्धमाज्ञाय रामं तु वसिष्ठः प्रत्युवाच ह
2102001c जाबालिरपि जानीते लोकस्यास्य गतागतिम्
2102001e निवर्तयितुकामस्तु त्वामेतद्वाक्यमब्रवीत्
2102002a इमां लोकसमुत्पत्तिं लोकनाथ निबोध मे
2102002c सर्वं सलिलमेवासीत्पृथिवी यत्र निर्मिता
2102002e ततः समभवद्ब्रह्मा स्वयम्भूर्दैवतैः सह
2102003a स वराहस्ततो भूत्वा प्रोज्जहार वसुंधराम्
2102003c असृजच्च जगत्सर्वं सह पुत्रैः कृतात्मभिः
2102004a आकाशप्रभवो ब्रह्मा शाश्वतो नित्य अव्ययः
2102004c तस्मान्मरीचिः संजज्ञे मरीचेः कश्यपः सुतः
2102005a विवस्वान्कश्यपाज्जज्ञे मनुर्वैवस्वतः स्मृतः
2102005c स तु प्रजापतिः पूर्वमिक्ष्वाकुस्तु मनोः सुतः
2102006a यस्येयं प्रथमं दत्ता समृद्धा मनुना मही
2102006c तमिक्ष्वाकुमयोध्यायां राजानं विद्धि पूर्वकम्
2102007a इक्ष्वाकोस्तु सुतः श्रीमान्कुक्षिरेवेति विश्रुतः
2102007c कुक्षेरथात्मजो वीरो विकुक्षिरुदपद्यत
2102008a विकुक्षेस्तु महातेजा बाणः पुत्रः प्रतापवान्
2102008c बाणस्य तु महाबाहुरनरण्यो महायशाः
2102009a नानावृष्टिर्बभूवास्मिन्न दुर्भिक्षं सतां वरे
2102009c अनरण्ये महाराजे तस्करो वापि कश्चन
2102010a अनरण्यान्महाबाहुः पृथू राजा बभूव ह
2102010c तस्मात्पृथोर्महाराजस्त्रिशङ्कुरुदपद्यत
2102010e स सत्यवचनाद्वीरः सशरीरो दिवं गतः
2102011a त्रिशङ्कोरभवत्सूनुर्धुन्धुमारो महायशाः
2102011c धुन्धुमारान्महातेजा युवनाश्वो व्यजायत
2102012a युवनाश्वसुतः श्रीमान्मान्धाता समपद्यत
2102012c मान्धातुस्तु महातेजाः सुसंधिरुदपद्यत
2102013a सुसंधेरपि पुत्रौ द्वौ ध्रुवसंधिः प्रसेनजित्
2102013c यशस्वी ध्रुवसंधेस्तु भरतो रिपुसूदनः
2102014a भरतात्तु महाबाहोरसितो नाम जायत
2102014c यस्यैते प्रतिराजान उदपद्यन्त शत्रवः
2102014e हैहयास्तालजङ्घाश्च शूराश्च शशबिन्दवः
2102015a तांस्तु सर्वान्प्रतिव्यूह्य युद्धे राजा प्रवासितः
2102015c स च शैलवरे रम्ये बभूवाभिरतो मुनिः
2102015e द्वे चास्य भार्ये गर्भिण्यौ बभूवतुरिति श्रुतिः
2102016a भार्गवश्च्यवनो नाम हिमवन्तमुपाश्रितः
2102016c तमृषिं समुपागम्य कालिन्दी त्वभ्यवादयत्
2102017a स तामभ्यवदद्विप्रो वरेप्सुं पुत्रजन्मनि
2102017c ततः सा गृहमागम्य देवी पुत्रं व्यजायत
2102018a सपत्न्या तु गरस्तस्यै दत्तो गर्भजिघांसया
2102018c गरेण सह तेनैव जातः स सगरोऽभवत्
2102019a स राजा सगरो नाम यः समुद्रमखानयत्
2102019c इष्ट्वा पर्वणि वेगेन त्रासयन्तमिमाः प्रजाः
2102020a असमञ्जस्तु पुत्रोऽभूत्सगरस्येति नः श्रुतम्
2102020c जीवन्नेव स पित्रा तु निरस्तः पापकर्मकृत्
2102021a अंशुमानिति पुत्रोऽभूदसमञ्जस्य वीर्यवान्
2102021c दिलीपोंऽशुमतः पुत्रो दिलीपस्य भगीरथः
2102022a भगीरथात्ककुत्स्थस्तु काकुत्स्था येन तु स्मृताः
2102022c ककुत्स्थस्य तु पुत्रोऽभूद्रघुर्येन तु राघवः
2102023a रघोस्तु पुत्रस्तेजस्वी प्रवृद्धः पुरुषादकः
2102023c कल्माषपादः सौदास इत्येवं प्रथितो भुवि
2102024a कल्माषपादपुत्रोऽभूच्छङ्खणस्त्विति विश्रुतः
2102024c यस्तु तद्वीर्यमासाद्य सहसेनो व्यनीनशत्
2102025a शङ्खणस्य तु पुत्रोऽभूच्छूरः श्रीमान्सुदर्शनः
2102025c सुदर्शनस्याग्निवर्ण अग्निवर्षस्य शीघ्रगः
2102026a शीघ्रगस्य मरुः पुत्रो मरोः पुत्रः प्रशुश्रुकः
2102026c प्रशुश्रुकस्य पुत्रोऽभूदम्बरीषो महाद्युतिः
2102027a अम्बरीषस्य पुत्रोऽभून्नहुषः सत्यविक्रमः
2102027c नहुषस्य च नाभागः पुत्रः परमधार्मिकः
2102028a अजश्च सुव्रतश्चैव नाभागस्य सुतावुभौ
2102028c अजस्य चैव धर्मात्मा राजा दशरथः सुतः
2102029a तस्य ज्येष्ठोऽसि दायादो राम इत्यभिविश्रुतः
2102029c तद्गृहाण स्वकं राज्यमवेक्षस्व जगन्नृप
2102030a इक्ष्वाकूणां हि सर्वेषां राजा भवति पूर्वजः
2102030c पूर्वजे नावरः पुत्रो ज्येष्ठो राज्येऽभिषिच्यते
2102031a स राघवाणां कुलधर्ममात्मनः; सनातनं नाद्य विहातुमर्हसि
2102031c प्रभूतरत्नामनुशाधि मेदिनीं; प्रभूतराष्ट्रां पितृवन्महायशाः
2103001a वसिष्ठस्तु तदा राममुक्त्वा राजपुरोहितः
2103001c अब्रवीद्धर्मसंयुक्तं पुनरेवापरं वचः
2103002a पुरुषस्येह जातस्य भवन्ति गुरवस्त्रयः
2103002c आचार्यश्चैव काकुत्स्थ पिता माता च राघव
2103003a पिता ह्येनं जनयति पुरुषं पुरुषर्षभ
2103003c प्रज्ञां ददाति चाचार्यस्तस्मात्स गुरुरुच्यते
2103004a स तेऽहं पितुराचार्यस्तव चैव परंतप
2103004c मम त्वं वचनं कुर्वन्नातिवर्तेः सतां गतिम्
2103005a इमा हि ते परिषदः श्रेणयश्च समागताः
2103005c एषु तात चरन्धर्मं नातिवर्तेः सतां गतिम्
2103006a वृद्धाया धर्मशीलाया मातुर्नार्हस्यवर्तितुम्
2103006c अस्यास्तु वचनं कुर्वन्नातिवर्तेः सतां गतिम्
2103007a भरतस्य वचः कुर्वन्याचमानस्य राघव
2103007c आत्मानं नातिवर्तेस्त्वं सत्यधर्मपराक्रम
2103008a एवं मधुरमुक्तस्तु गुरुणा राघवः स्वयम्
2103008c प्रत्युवाच समासीनं वसिष्ठं पुरुषर्षभः
2103009a यन्मातापितरौ वृत्तं तनये कुरुतः सदा
2103009c न सुप्रतिकरं तत्तु मात्रा पित्रा च यत्कृतम्
2103010a यथाशक्ति प्रदानेन स्नापनाच्छादनेन च
2103010c नित्यं च प्रियवादेन तथा संवर्धनेन च
2103011a स हि राजा जनयिता पिता दशरथो मम
2103011c आज्ञातं यन्मया तस्य न तन्मिथ्या भविष्यति
2103012a एवमुक्तस्तु रामेण भरतः प्रत्यनन्तरम्
2103012c उवाच परमोदारः सूतं परमदुर्मनाः
2103013a इह मे स्थण्डिले शीघ्रं कुशानास्तर सारथे
2103013c आर्यं प्रत्युपवेक्ष्यामि यावन्मे न प्रसीदति
2103014a अनाहारो निरालोको धनहीनो यथा द्विजः
2103014c शेष्ये पुरस्ताच्छालाया यावन्न प्रतियास्यति
2103015a स तु राममवेक्षन्तं सुमन्त्रं प्रेक्ष्य दुर्मनाः
2103015c कुशोत्तरमुपस्थाप्य भूमावेवास्तरत्स्वयम्
2103016a तमुवाच महातेजा रामो राजर्षिसत्तमाः
2103016c किं मां भरत कुर्वाणं तात प्रत्युपवेक्ष्यसि
2103017a ब्राह्मणो ह्येकपार्श्वेन नरान्रोद्धुमिहार्हति
2103017c न तु मूर्धावसिक्तानां विधिः प्रत्युपवेशने
2103018a उत्तिष्ठ नरशार्दूल हित्वैतद्दारुणं व्रतम्
2103018c पुरवर्यामितः क्षिप्रमयोध्यां याहि राघव
2103019a आसीनस्त्वेव भरतः पौरजानपदं जनम्
2103019c उवाच सर्वतः प्रेक्ष्य किमार्यं नानुशासथ
2103020a ते तमूचुर्महात्मानं पौरजानपदा जनाः
2103020c काकुत्स्थमभिजानीमः सम्यग्वदति राघवः
2103021a एषोऽपि हि महाभागः पितुर्वचसि तिष्ठति
2103021c अत एव न शक्ताः स्मो व्यावर्तयितुमञ्जसा
2103022a तेषामाज्ञाय वचनं रामो वचनमब्रवीत्
2103022c एवं निबोध वचनं सुहृदां धर्मचक्षुषाम्
2103023a एतच्चैवोभयं श्रुत्वा सम्यक्संपश्य राघव
2103023c उत्तिष्ठ त्वं महाबाहो मां च स्पृश तथोदकम्
2103024a अथोत्थाय जलं स्पृष्ट्वा भरतो वाक्यमब्रवीत्
2103024c शृण्वन्तु मे परिषदो मन्त्रिणः श्रेणयस्तथा
2103025a न याचे पितरं राज्यं नानुशासामि मातरम्
2103025c आर्यं परमधर्मज्ञमभिजानामि राघवम्
2103026a यदि त्ववश्यं वस्तव्यं कर्तव्यं च पितुर्वचः
2103026c अहमेव निवत्स्यामि चतुर्दश वने समाः
2103027a धर्मात्मा तस्य तथ्येन भ्रातुर्वाक्येन विस्मितः
2103027c उवाच रामः संप्रेक्ष्य पौरजानपदं जनम्
2103028a विक्रीतमाहितं क्रीतं यत्पित्रा जीवता मम
2103028c न तल्लोपयितुं शक्यं मया वा भरतेन वा
2103029a उपधिर्न मया कार्यो वनवासे जुगुप्सितः
2103029c युक्तमुक्तं च कैकेय्या पित्रा मे सुकृतं कृतम्
2103030a जानामि भरतं क्षान्तं गुरुसत्कारकारिणम्
2103030c सर्वमेवात्र कल्याणं सत्यसंधे महात्मनि
2103031a अनेन धर्मशीलेन वनात्प्रत्यागतः पुनः
2103031c भ्रात्रा सह भविष्यामि पृथिव्याः पतिरुत्तमः
2103032a वृतो राजा हि कैकेय्या मया तद्वचनं कृतम्
2103032c अनृतान्मोचयानेन पितरं तं महीपतिम्
2104001a तमप्रतिमतेजोभ्यां भ्रातृभ्यां रोमहर्षणम्
2104001c विस्मिताः संगमं प्रेक्ष्य समवेता महर्षयः
2104002a अन्तर्हितास्त्वृषिगणाः सिद्धाश्च परमर्षयः
2104002c तौ भ्रातरौ महात्मानौ काकुत्स्थौ प्रशशंसिरे
2104003a स धन्यो यस्य पुत्रौ द्वौ धर्मज्ञौ धर्मविक्रमौ
2104003c श्रुत्वा वयं हि संभाषामुभयोः स्पृहयामहे
2104004a ततस्त्वृषिगणाः क्षिप्रं दशग्रीववधैषिणः
2104004c भरतं राजशार्दूलमित्यूचुः संगता वचः
2104005a कुले जात महाप्राज्ञ महावृत्त महायशः
2104005c ग्राह्यं रामस्य वाक्यं ते पितरं यद्यवेक्षसे
2104006a सदानृणमिमं रामं वयमिच्छामहे पितुः
2104006c अनृणत्वाच्च कैकेय्याः स्वर्गं दशरथो गतः
2104007a एतावदुक्त्वा वचनं गन्धर्वाः समहर्षयः
2104007c राजर्षयश्चैव तथा सर्वे स्वां स्वां गतिं गताः
2104008a ह्लादितस्तेन वाक्येन शुभेन शुभदर्शनः
2104008c रामः संहृष्टवदनस्तानृषीनभ्यपूजयत्
2104009a स्रस्तगात्रस्तु भरतः स वाचा सज्जमानया
2104009c कृताञ्जलिरिदं वाक्यं राघवं पुनरब्रवीत्
2104010a राजधर्ममनुप्रेक्ष्य कुलधर्मानुसंततिम्
2104010c कर्तुमर्हसि काकुत्स्थ मम मातुश्च याचनाम्
2104011a रक्षितुं सुमहद्राज्यमहमेकस्तु नोत्सहे
2104011c पौरजानपदांश्चापि रक्तान्रञ्जयितुं तथा
2104012a ज्ञातयश्च हि योधाश्च मित्राणि सुहृदश्च नः
2104012c त्वामेव प्रतिकाङ्क्षन्ते पर्जन्यमिव कर्षकाः
2104013a इदं राज्यं महाप्राज्ञ स्थापय प्रतिपद्य हि
2104013c शक्तिमानसि काकुत्स्थ लोकस्य परिपालने
2104014a इत्युक्त्वा न्यपतद्भ्रातुः पादयोर्भरतस्तदा
2104014c भृशं संप्रार्थयामास राममेवं प्रियं वदः
2104015a तमङ्के भ्रातरं कृत्वा रामो वचनमब्रवीत्
2104015c श्यामं नलिनपत्राक्षं मत्तहंसस्वरः स्वयम्
2104016a आगता त्वामियं बुद्धिः स्वजा वैनयिकी च या
2104016c भृशमुत्सहसे तात रक्षितुं पृथिवीमपि
2104017a अमात्यैश्च सुहृद्भिश्च बुद्धिमद्भिश्च मन्त्रिभिः
2104017c सर्वकार्याणि संमन्त्र्य सुमहान्त्यपि कारय
2104018a लक्ष्मीश्चन्द्रादपेयाद्वा हिमवान्वा हिमं त्यजेत्
2104018c अतीयात्सागरो वेलां न प्रतिज्ञामहं पितुः
2104019a कामाद्वा तात लोभाद्वा मात्रा तुभ्यमिदं कृतम्
2104019c न तन्मनसि कर्तव्यं वर्तितव्यं च मातृवत्
2104020a एवं ब्रुवाणं भरतः कौसल्यासुतमब्रवीत्
2104020c तेजसादित्यसंकाशं प्रतिपच्चन्द्रदर्शनम्
2104021a अधिरोहार्य पादाभ्यां पादुके हेमभूषिते
2104021c एते हि सर्वलोकस्य योगक्षेमं विधास्यतः
2104022a सोऽधिरुह्य नरव्याघ्रः पादुके ह्यवरुह्य च
2104022c प्रायच्छत्सुमहातेजा भरताय महात्मने
2104023a स पादुके ते भरतः प्रतापवा;न्स्वलंकृते संपरिगृह्य धर्मवित्
2104023c प्रदक्षिणं चैव चकार राघवं; चकार चैवोत्तमनागमूर्धनि
2104024a अथानुपूर्व्यात्प्रतिपूज्य तं जनं; गुरूंश्च मन्त्रिप्रकृतीस्तथानुजौ
2104024c व्यसर्जयद्राघववंशवर्धनः; स्थितः स्वधर्मे हिमवानिवाचलः
2104025a तं मातरो बाष्पगृहीतकण्ठो; दुःखेन नामन्त्रयितुं हि शेकुः
2104025c स त्वेव मातॄरभिवाद्य सर्वा; रुदन्कुटीं स्वां प्रविवेश रामः
2105001a ततः शिरसि कृत्वा तु पादुके भरतस्तदा
2105001c आरुरोह रथं हृष्टः शत्रुघ्नेन समन्वितः
2105002a वसिष्ठो वामदेवश्च जाबालिश्च दृढव्रतः
2105002c अग्रतः प्रययुः सर्वे मन्त्रिणो मन्त्रपूजिताः
2105003a मन्दाकिनीं नदीं रम्यां प्राङ्मुखास्ते ययुस्तदा
2105003c प्रदक्षिणं च कुर्वाणाश्चित्रकूटं महागिरिम्
2105004a पश्यन्धातुसहस्राणि रम्याणि विविधानि च
2105004c प्रययौ तस्य पार्श्वेन ससैन्यो भरतस्तदा
2105005a अदूराच्चित्रकूटस्य ददर्श भरतस्तदा
2105005c आश्रमं यत्र स मुनिर्भरद्वाजः कृतालयः
2105006a स तमाश्रममागम्य भरद्वाजस्य बुद्धिमान्
2105006c अवतीर्य रथात्पादौ ववन्दे कुलनन्दनः
2105007a ततो हृष्टो भरद्वाजो भरतं वाक्यमब्रवीत्
2105007c अपि कृत्यं कृतं तात रामेण च समागतम्
2105008a एवमुक्तस्तु भरतो भरद्वाजेन धीमता
2105008c प्रत्युवाच भरद्वाजं भरतो धर्मवत्सलः
2105009a स याच्यमानो गुरुणा मया च दृढविक्रमः
2105009c राघवः परमप्रीतो वसिष्ठं वाक्यमब्रवीत्
2105010a पितुः प्रतिज्ञां तामेव पालयिष्यामि तत्त्वतः
2105010c चतुर्दश हि वर्षाणि य प्रतिज्ञा पितुर्मम
2105011a एवमुक्तो महाप्राज्ञो वसिष्ठः प्रत्युवाच ह
2105011c वाक्यज्ञो वाक्यकुशलं राघवं वचनं महत्
2105012a एते प्रयच्छ संहृष्टः पादुके हेमभूषिते
2105012c अयोध्यायां महाप्राज्ञ योगक्षेमकरे तव
2105013a एवमुक्तो वसिष्ठेन राघवः प्राङ्मुखः स्थितः
2105013c पादुके हेमविकृते मम राज्याय ते ददौ
2105014a निवृत्तोऽहमनुज्ञातो रामेण सुमहात्मना
2105014c अयोध्यामेव गच्छामि गृहीत्वा पादुके शुभे
2105015a एतच्छ्रुत्वा शुभं वाक्यं भरतस्य महात्मनः
2105015c भरद्वाजः शुभतरं मुनिर्वाक्यमुदाहरत्
2105016a नैतच्चित्रं नरव्याघ्र शीलवृत्तवतां वर
2105016c यदार्यं त्वयि तिष्ठेत्तु निम्ने वृष्टिमिवोदकम्
2105017a अमृतः स महाबाहुः पिता दशरथस्तव
2105017c यस्य त्वमीदृशः पुत्रो धर्मात्मा धर्मवत्सलः
2105018a तमृषिं तु महात्मानमुक्तवाक्यं कृताञ्जलिः
2105018c आमन्त्रयितुमारेभे चरणावुपगृह्य च
2105019a ततः प्रदक्षिणं कृत्वा भरद्वाजं पुनः पुनः
2105019c भरतस्तु ययौ श्रीमानयोध्यां सह मन्त्रिभिः
2105020a यानैश्च शकटैश्चैव हयैश्नागैश्च सा चमूः
2105020c पुनर्निवृत्ता विस्तीर्णा भरतस्यानुयायिनी
2105021a ततस्ते यमुनां दिव्यां नदीं तीर्त्वोर्मिमालिनीम्
2105021c ददृशुस्तां पुनः सर्वे गङ्गां शिवजलां नदीम्
2105022a तां रम्यजलसंपूर्णां संतीर्य सह बान्धवः
2105022c शृङ्गवेरपुरं रम्यं प्रविवेश ससैनिकः
2105023a शृङ्गवेरपुराद्भूय अयोध्यां संददर्श ह
2105023c भरतो दुःखसंतप्तः सारथिं चेदमब्रवीत्
2105024a सारथे पश्य विध्वस्ता अयोध्या न प्रकाशते
2105024c निराकारा निरानन्दा दीना प्रतिहतस्वना
2106001a स्निग्धगम्भीरघोषेण स्यन्दनेनोपयान्प्रभुः
2106001c अयोध्यां भरतः क्षिप्रं प्रविवेश महायशाः
2106002a बिडालोलूकचरितामालीननरवारणाम्
2106002c तिमिराभ्याहतां कालीमप्रकाशां निशामिव
2106003a राहुशत्रोः प्रियां पत्नीं श्रिया प्रज्वलितप्रभाम्
2106003c ग्रहेणाभ्युत्थितेनैकां रोहिणीमिव पीडिताम्
2106004a अल्पोष्णक्षुब्धसलिलां घर्मोत्तप्तविहंगमाम्
2106004c लीनमीनझषग्राहां कृशां गिरिनदीमिव
2106005a विधूमामिव हेमाभामध्वराग्निसमुत्थिताम्
2106005c हविरभ्युक्षितां पश्चाच्छिखां विप्रलयं गताम्
2106006a विध्वस्तकवचां रुग्णगजवाजिरथध्वजाम्
2106006c हतप्रवीरामापन्नां चमूमिव महाहवे
2106007a सफेनां सस्वनां भूत्वा सागरस्य समुत्थिताम्
2106007c प्रशान्तमारुतोद्धूतां जलोर्मिमिव निःस्वनाम्
2106008a त्यक्तां यज्ञायुधैः सर्वैरभिरूपैश्च याजकैः
2106008c सुत्याकाले विनिर्वृत्ते वेदिं गतरवामिव
2106009a गोष्ठमध्ये स्थितामार्तामचरन्तीं नवं तृणम्
2106009c गोवृषेण परित्यक्तां गवां पत्नीमिवोत्सुकाम्
2106010a प्रभाकरालैः सुस्निग्धैः प्रज्वलद्भिरिवोत्तमैः
2106010c वियुक्तां मणिभिर्जात्यैर्नवां मुक्तावलीमिव
2106011a सहसा चलितां स्थानान्महीं पुण्यक्षयाद्गताम्
2106011c संहृतद्युतिविस्तारां तारामिव दिवश्च्युताम्
2106012a पुष्पनद्धां वसन्तान्ते मत्तभ्रमरशालिनीम्
2106012c द्रुतदावाग्निविप्लुष्टां क्लान्तां वनलतामिव
2106013a संमूढनिगमां सर्वां संक्षिप्तविपणापणाम्
2106013c प्रच्छन्नशशिनक्षत्रां द्यामिवाम्बुधरैर्वृताम्
2106014a क्षीणपानोत्तमैर्भिन्नैः शरावैरभिसंवृताम्
2106014c हतशौण्डामिवाकाशे पानभूमिमसंस्कृताम्
2106015a वृक्णभूमितलां निम्नां वृक्णपात्रैः समावृताम्
2106015c उपयुक्तोदकां भग्नां प्रपां निपतितामिव
2106016a विपुलां विततां चैव युक्तपाशां तरस्विनाम्
2106016c भूमौ बाणैर्विनिष्कृत्तां पतितां ज्यामिवायुधात्
2106017a सहसा युद्धशौण्डेन हयारोहेण वाहिताम्
2106017c निक्षिप्तभाण्डामुत्सृष्टां किशोरीमिव दुर्बलाम्
2106018a प्रावृषि प्रविगाढायां प्रविष्टस्याभ्र मण्डलम्
2106018c प्रच्छन्नां नीलजीमूतैर्भास्करस्य प्रभामिव
2106019a भरतस्तु रथस्थः सञ्श्रीमान्दशरथात्मजः
2106019c वाहयन्तं रथश्रेष्ठं सारथिं वाक्यमब्रवीत्
2106020a किं नु खल्वद्य गम्भीरो मूर्छितो न निशम्यते
2106020c यथापुरमयोध्यायां गीतवादित्रनिःस्वनः
2106021a वारुणीमदगन्धाश्च माल्यगन्धश्च मूर्छितः
2106021c धूपितागरुगन्धश्च न प्रवाति समन्ततः
2106022a यानप्रवरघोषश्च स्निग्धश्च हयनिःस्वनः
2106022c प्रमत्तगजनादश्च महांश्च रथनिःस्वनः
2106022e नेदानीं श्रूयते पुर्यामस्यां रामे विवासिते
2106023a तरुणैश्चारु वेषैश्च नरैरुन्नतगामिभिः
2106023c संपतद्भिरयोध्यायां न विभान्ति महापथाः
2106024a एवं बहुविधं जल्पन्विवेश वसतिं पितुः
2106024c तेन हीनां नरेन्द्रेण सिंहहीनां गुहामिव
2107001a ततो निक्षिप्य मातॄः स अयोध्यायां दृढव्रतः
2107001c भरतः शोकसंतप्तो गुरूनिदमथाब्रवीत्
2107002a नन्दिग्रामं गमिष्यामि सर्वानामन्त्रयेऽद्य वः
2107002c तत्र दुःखमिदं सर्वं सहिष्ये राघवं विना
2107003a गतश्च हि दिवं राजा वनस्थश्च गुरुर्मम
2107003c रामं प्रतीक्षे राज्याय स हि राजा महायशाः
2107004a एतच्छ्रुत्वा शुभं वाक्यं भरतस्य महात्मनः
2107004c अब्रुवन्मन्त्रिणः सर्वे वसिष्ठश्च पुरोहितः
2107005a सदृशं श्लाघनीयं च यदुक्तं भरत त्वया
2107005c वचनं भ्रातृवात्सल्यादनुरूपं तवैव तत्
2107006a नित्यं ते बन्धुलुब्धस्य तिष्ठतो भ्रातृसौहृदे
2107006c आर्यमार्गं प्रपन्नस्य नानुमन्येत कः पुमान्
2107007a मन्त्रिणां वचनं श्रुत्वा यथाभिलषितं प्रियम्
2107007c अब्रवीत्सारथिं वाक्यं रथो मे युज्यतामिति
2107008a प्रहृष्टवदनः सर्वा मातॄः समभिवाद्य सः
2107008c आरुरोह रथं श्रीमाञ्शत्रुघ्नेन समन्वितः
2107009a आरुह्य तु रथं शीघ्रं शत्रुघ्नभरतावुभौ
2107009c ययतुः परमप्रीतौ वृतौ मन्त्रिपुरोहितैः
2107010a अग्रतो पुरवस्तत्र वसिष्ठ प्रमुखा द्विजाः
2107010c प्रययुः प्राङ्मुखाः सर्वे नन्दिग्रामो यतोऽभवत्
2107011a बलं च तदनाहूतं गजाश्वरथसंकुलम्
2107011c प्रययौ भरते याते सर्वे च पुरवासिनः
2107012a रथस्थः स तु धर्मात्मा भरतो भ्रातृवत्सलः
2107012c नन्दिग्रामं ययौ तूर्णं शिरस्याधाय पादुके
2107013a ततस्तु भरतः क्षिप्रं नन्दिग्रामं प्रविश्य सः
2107013c अवतीर्य रथात्तूर्णं गुरूनिदमुवाच ह
2107014a एतद्राज्यं मम भ्रात्रा दत्तं संन्यासवत्स्वयम्
2107014c योगक्षेमवहे चेमे पादुके हेमभूषिते
2107014e तमिमं पालयिष्यामि राघवागमनं प्रति
2107015a क्षिप्रं संयोजयित्वा तु राघवस्य पुनः स्वयम्
2107015c चरणौ तौ तु रामस्य द्रक्ष्यामि सहपादुकौ
2107016a ततो निक्षिप्तभारोऽहं राघवेण समागतः
2107016c निवेद्य गुरवे राज्यं भजिष्ये गुरुवृत्तिताम्
2107017a राघवाय च संन्यासं दत्त्वेमे वरपादुके
2107017c राज्यं चेदमयोध्यां च धूतपापो भवामि च
2107018a अभिषिक्ते तु काकुत्स्थे प्रहृष्टमुदिते जने
2107018c प्रीतिर्मम यशश्चैव भवेद्राज्याच्चतुर्गुणम्
2107019a एवं तु विलपन्दीनो भरतः स महायशाः
2107019c नन्दिग्रामेऽकरोद्राज्यं दुःखितो मन्त्रिभिः सह
2107020a स वल्कलजटाधारी मुनिवेषधरः प्रभुः
2107020c नन्दिग्रामेऽवसद्वीरः ससैन्यो भरतस्तदा
2107021a रामागमनमाकाङ्क्षन्भरतो भ्रातृवत्सलः
2107021c भ्रातुर्वचनकारी च प्रतिज्ञापारगस्तदा
2107022a पादुके त्वभिषिच्याथ नन्दिग्रामेऽवसत्तदा
2107022c भरतः शासनं सर्वं पादुकाभ्यां न्यवेदयत्
2108001a प्रतिप्रयाते भरते वसन्रामस्तपोवने
2108001c लक्षयामास सोद्वेगमथौत्सुक्यं तपस्विनाम्
2108002a ये तत्र चित्रकूटस्य पुरस्तात्तापसाश्रमे
2108002c राममाश्रित्य निरतास्तानलक्षयदुत्सुकान्
2108003a नयनैर्भृकुटीभिश्च रामं निर्दिश्य शङ्किताः
2108003c अन्योन्यमुपजल्पन्तः शनैश्चक्रुर्मिथः कथाः
2108004a तेषामौत्सुक्यमालक्ष्य रामस्त्वात्मनि शङ्कितः
2108004c कृताञ्जलिरुवाचेदमृषिं कुलपतिं ततः
2108005a न कच्चिद्भगवन्किंचित्पूर्ववृत्तमिदं मयि
2108005c दृश्यते विकृतं येन विक्रियन्ते तपस्विनः
2108006a प्रमादाच्चरितं कच्चित्किंचिन्नावरजस्य मे
2108006c लक्ष्मणस्यर्षिभिर्दृष्टं नानुरूपमिवात्मनः
2108007a कच्चिच्छुश्रूषमाणा वः शुश्रूषणपरा मयि
2108007c प्रमदाभ्युचितां वृत्तिं सीता युक्तं न वर्तते
2108008a अथर्षिर्जरया वृद्धस्तपसा च जरां गतः
2108008c वेपमान इवोवाच रामं भूतदयापरम्
2108009a कुतः कल्याणसत्त्वायाः कल्याणाभिरतेस्तथा
2108009c चलनं तात वैदेह्यास्तपस्विषु विशेषतः
2108010a त्वन्निमित्तमिदं तावत्तापसान्प्रति वर्तते
2108010c रक्षोभ्यस्तेन संविग्नाः कथयन्ति मिथः कथाः
2108011a रावणावरजः कश्चित्खरो नामेह राक्षसः
2108011c उत्पाट्य तापसान्सर्वाञ्जनस्थाननिकेतनान्
2108012a धृष्टश्च जितकाशी च नृशंसः पुरुषादकः
2108012c अवलिप्तश्च पापश्च त्वां च तात न मृष्यते
2108013a त्वं यदा प्रभृति ह्यस्मिन्नाश्रमे तात वर्तसे
2108013c तदा प्रभृति रक्षांसि विप्रकुर्वन्ति तापसान्
2108014a दर्शयन्ति हि बीभत्सैः क्रूरैर्भीषणकैरपि
2108014c नाना रूपैर्विरूपैश्च रूपैरसुखदर्शनैः
2108015a अप्रशस्तैरशुचिभिः संप्रयोज्य च तापसान्
2108015c प्रतिघ्नन्त्यपरान्क्षिप्रमनार्याः पुरतः स्थितः
2108016a तेषु तेष्वाश्रमस्थानेष्वबुद्धमवलीय च
2108016c रमन्ते तापसांस्तत्र नाशयन्तोऽल्पचेतसः
2108017a अपक्षिपन्ति स्रुग्भाण्डानग्नीन्सिञ्चन्ति वारिणा
2108017c कलशांश्च प्रमृद्नन्ति हवने समुपस्थिते
2108018a तैर्दुरात्मभिराविष्टानाश्रमान्प्रजिहासवः
2108018c गमनायान्यदेशस्य चोदयन्त्यृषयोऽद्य माम्
2108019a तत्पुरा राम शारीरामुपहिंसां तपस्विषु
2108019c दर्शयति हि दुष्टास्ते त्यक्ष्याम इममाश्रमम्
2108020a बहुमूलफलं चित्रमविदूरादितो वनम्
2108020c पुराणाश्रममेवाहं श्रयिष्ये सगणः पुनः
2108021a खरस्त्वय्यपि चायुक्तं पुरा तात प्रवर्तते
2108021c सहास्माभिरितो गच्छ यदि बुद्धिः प्रवर्तते
2108022a सकलत्रस्य संदेहो नित्यं यत्तस्य राघव
2108022c समर्थस्यापि हि सतो वासो दुःख इहाद्य ते
2108023a इत्युक्तवन्तं रामस्तं राजपुत्रस्तपस्विनम्
2108023c न शशाकोत्तरैर्वाक्यैरवरोद्धुं समुत्सुकम्
2108024a अभिनन्द्य समापृच्छ्य समाधाय च राघवम्
2108024c स जगामाश्रमं त्यक्त्वा कुलैः कुलपतिः सह
2108025a रामः संसाध्य त्वृषिगणमनुगमना;द्देशात्तस्माच्चित्कुलपतिमभिवाद्यर्षिम्
2108025c सम्यक्प्रीतैस्तैरनुमत उपदिष्टार्थः; पुण्यं वासाय स्वनिलयमुपसंपेदे
2108026a आश्रमं त्वृषिविरहितं प्रभुः; क्षणमपि न जहौ स राघवः
2108026c राघवं हि सततमनुगता;स्तापसाश्चर्षिचरितधृतगुणाः
2109001a राघवस्त्वपयातेषु तपस्विषु विचिन्तयन्
2109001c न तत्रारोचयद्वासं कारणैर्बहुभिस्तदा
2109002a इह मे भरतो दृष्टो मातरश्च सनागराः
2109002c सा च मे स्मृतिरन्वेति तान्नित्यमनुशोचतः
2109003a स्कन्धावारनिवेशेन तेन तस्य महात्मनः
2109003c हयहस्तिकरीषैश्च उपमर्दः कृतो भृशम्
2109004a तस्मादन्यत्र गच्छाम इति संचिन्त्य राघवः
2109004c प्रातिष्ठत स वैदेह्या लक्ष्मणेन च संगतः
2109005a सोऽत्रेराश्रममासाद्य तं ववन्दे महायशाः
2109005c तं चापि भगवानत्रिः पुत्रवत्प्रत्यपद्यत
2109006a स्वयमातिथ्यमादिश्य सर्वमस्य सुसत्कृतम्
2109006c सौमित्रिं च महाभागां सीतां च समसान्त्वयत्
2109007a पत्नीं च तमनुप्राप्तां वृद्धामामन्त्र्य सत्कृताम्
2109007c सान्त्वयामास धर्मज्ञः सर्वभूतहिते रतः
2109008a अनसूयां महाभागां तापसीं धर्मचारिणीम्
2109008c प्रतिगृह्णीष्व वैदेहीमब्रवीदृषिसत्तमः
2109009a रामाय चाचचक्षे तां तापसीं धर्मचारिणीम्
2109009c दश वर्षाण्यनावृष्ट्या दग्धे लोके निरन्तरम्
2109010a यया मूलफले सृष्टे जाह्नवी च प्रवर्तिता
2109010c उग्रेण तपसा युक्ता नियमैश्चाप्यलंकृता
2109011a दशवर्षसहस्राणि यया तप्तं महत्तपः
2109011c अनसूयाव्रतैस्तात प्रत्यूहाश्च निबर्हिताः
2109012a देवकार्यनिमित्तं च यया संत्वरमाणया
2109012c दशरात्रं कृत्वा रात्रिः सेयं मातेव तेऽनघ
2109013a तामिमां सर्वभूतानां नमस्कार्यां यशस्विनीम्
2109013c अभिगच्छतु वैदेही वृद्धामक्रोधनां सदा
2109014a एवं ब्रुवाणं तमृषिं तथेत्युक्त्वा स राघवः
2109014c सीतामुवाच धर्मज्ञामिदं वचनमुत्तमम्
2109015a राजपुत्रि श्रुतं त्वेतन्मुनेरस्य समीरितम्
2109015c श्रेयोऽर्थमात्मनः शीघ्रमभिगच्छ तपस्विनीम्
2109016a अनसूयेति या लोके कर्मभिः क्यातिमागता
2109016c तां शीघ्रमभिगच्छ त्वमभिगम्यां तपस्विनीम्
2109017a सीता त्वेतद्वचः श्रुत्वा राघवस्य हितैषिणी
2109017c तामत्रिपत्नीं धर्मज्ञामभिचक्राम मैथिली
2109018a शिथिलां वलितां वृद्धां जरापाण्डुरमूर्धजाम्
2109018c सततं वेपमानाङ्गीं प्रवाते कदली यथा
2109019a तां तु सीता महाभागामनसूयां पतिव्रताम्
2109019c अभ्यवादयदव्यग्रा स्वं नाम समुदाहरत्
2109020a अभिवाद्य च वैदेही तापसीं तामनिन्दिताम्
2109020c बद्धाञ्जलिपुटा हृष्टा पर्यपृच्छदनामयम्
2109021a ततः सीतां महाभागां दृष्ट्वा तां धर्मचारिणीम्
2109021c सान्त्वयन्त्यब्रवीद्धृष्टा दिष्ट्या धर्ममवेक्षसे
2109022a त्यक्त्वा ज्ञातिजनं सीते मानमृद्धिं च मानिनि
2109022c अवरुद्धं वने रामं दिष्ट्या त्वमनुगच्छसि
2109023a नगरस्थो वनस्थो वा पापो वा यदि वाशुभः
2109023c यासां स्त्रीणां प्रियो भर्ता तासां लोका महोदयाः
2109024a दुःशीलः कामवृत्तो वा धनैर्वा परिवर्जितः
2109024c स्त्रीणामार्य स्वभावानां परमं दैवतं पतिः
2109025a नातो विशिष्टं पश्यामि बान्धवं विमृशन्त्यहम्
2109025c सर्वत्र योग्यं वैदेहि तपः कृतमिवाव्ययम्
2109026a न त्वेवमवगच्छन्ति गुण दोषमसत्स्त्रियः
2109026c कामवक्तव्यहृदया भर्तृनाथाश्चरन्ति याः
2109027a प्राप्नुवन्त्ययशश्चैव धर्मभ्रंशं च मैथिलि
2109027c अकार्य वशमापन्नाः स्त्रियो याः खलु तद्विधाः
2109028a त्वद्विधास्तु गुणैर्युक्ता दृष्टलोकपरावराः
2109028c स्त्रियः स्वर्गे चरिष्यन्ति यथा पुण्यकृतस्तथा
2110001a सा त्वेवमुक्ता वैदेही अनसूयानसूयया
2110001c प्रतिपूज्य वचो मन्दं प्रवक्तुमुपचक्रमे
2110002a नैतदाश्चर्यमार्याया यन्मां त्वमनुभाषसे
2110002c विदितं तु ममाप्येतद्यथा नार्याः पतिर्गुरुः
2110003a यद्यप्येष भवेद्भर्ता ममार्ये वृत्तवर्जितः
2110003c अद्वैधमुपवर्तव्यस्तथाप्येष मया भवेत्
2110004a किं पुनर्यो गुणश्लाघ्यः सानुक्रोशो जितेन्द्रियः
2110004c स्थिरानुरागो धर्मात्मा मातृवर्ती पितृ प्रियः
2110005a यां वृत्तिं वर्तते रामः कौसल्यायां महाबलः
2110005c तामेव नृपनारीणामन्यासामपि वर्तते
2110006a सकृद्दृष्टास्वपि स्त्रीषु नृपेण नृपवत्सलः
2110006c मातृवद्वर्तते वीरो मानमुत्सृज्य धर्मवित्
2110007a आगच्छन्त्याश्च विजनं वनमेवं भयावहम्
2110007c समाहितं हि मे श्वश्र्वा हृदये यत्स्थितं मम
2110008a प्राणिप्रदानकाले च यत्पुरा त्वग्निसंनिधौ
2110008c अनुशिष्टा जनन्यास्मि वाक्यं तदपि मे धृतम्
2110009a नवीकृतं तु तत्सर्वं वाक्यैस्ते धर्मचारिणि
2110009c पतिशुश्रूषणान्नार्यास्तपो नान्यद्विधीयते
2110010a सावित्री पतिशुश्रूषां कृत्वा स्वर्गे महीयते
2110010c तथा वृत्तिश्च याता त्वं पतिशुश्रूषया दिवम्
2110011a वरिष्ठा सर्वनारीणामेषा च दिवि देवता
2110011c रोहिणी च विना चन्द्रं मुहूर्तमपि दृश्यते
2110012a एवंविधाश्च प्रवराः स्त्रियो भर्तृदृढव्रताः
2110012c देवलोके महीयन्ते पुण्येन स्वेन कर्मणा
2110013a ततोऽनसूया संहृष्टा श्रुत्वोक्तं सीतया वचः
2110013c शिरस्याघ्राय चोवाच मैथिलीं हर्षयन्त्युत
2110014a नियमैर्विविधैराप्तं तपो हि महदस्ति मे
2110014c तत्संश्रित्य बलं सीते छन्दये त्वां शुचिव्रते
2110015a उपपन्नं च युक्तं च वचनं तव मैथिलि
2110015c प्रीता चास्म्युचितं किं ते करवाणि ब्रवीहि मे
2110015e कृतमित्यब्रवीत्सीता तपोबलसमन्विताम्
2110016a सा त्वेवमुक्ता धर्मज्ञा तया प्रीततराभवत्
2110016c सफलं च प्रहर्षं ते हन्त सीते करोम्यहम्
2110017a इदं दिव्यं वरं माल्यं वस्त्रमाभरणानि च
2110017c अङ्गरागं च वैदेहि महार्हमनुलेपनम्
2110018a मया दत्तमिदं सीते तव गात्राणि शोभयेत्
2110018c अनुरूपमसंक्लिष्टं नित्यमेव भविष्यति
2110019a अङ्गरागेण दिव्येन लिप्ताङ्गी जनकात्मजे
2110019c शोभयिष्यामि भर्तारं यथा श्रीर्विष्णुमव्ययम्
2110020a सा वस्त्रमङ्गरागं च भूषणानि स्रजस्तथा
2110020c मैथिली प्रतिजग्राह प्रीतिदानमनुत्तमम्
2110021a प्रतिगृह्य च तत्सीता प्रीतिदानं यशस्विनी
2110021c श्लिष्टाञ्जलिपुटा धीरा समुपास्त तपोधनाम्
2110022a तथा सीतामुपासीनामनसूया दृढव्रता
2110022c वचनं प्रष्टुमारेभे कथां कांचिदनुप्रियाम्
2110023a स्वयंवरे किल प्राप्ता त्वमनेन यशस्विना
2110023c राघवेणेति मे सीते कथा श्रुतिमुपागता
2110024a तां कथां श्रोतुमिच्छामि विस्तरेण च मैथिलि
2110024c यथानुभूतं कार्त्स्न्येन तन्मे त्वं वक्तुमर्हसि
2110025a एवमुक्ता तु सा सीता तां ततो धर्मचारिणीम्
2110025c श्रूयतामिति चोक्त्वा वै कथयामास तां कथाम्
2110026a मिथिलाधिपतिर्वीरो जनको नाम धर्मवित्
2110026c क्षत्रधर्मण्यभिरतो न्यायतः शास्ति मेदिनीम्
2110027a तस्य लाङ्गलहस्तस्य कर्षतः क्षेत्रमण्डलम्
2110027c अहं किलोत्थिता भित्त्वा जगतीं नृपतेः सुता
2110028a स मां दृष्ट्वा नरपतिर्मुष्टिविक्षेपतत्परः
2110028c पांशु गुण्ठित सर्वाङ्गीं विस्मितो जनकोऽभवत्
2110029a अनपत्येन च स्नेहादङ्कमारोप्य च स्वयम्
2110029c ममेयं तनयेत्युक्त्वा स्नेहो मयि निपातितः
2110030a अन्तरिक्षे च वागुक्ताप्रतिमा मानुषी किल
2110030c एवमेतन्नरपते धर्मेण तनया तव
2110031a ततः प्रहृष्टो धर्मात्मा पिता मे मिथिलाधिपः
2110031c अवाप्तो विपुलामृद्धिं मामवाप्य नराधिपः
2110032a दत्त्वा चास्मीष्टवद्देव्यै ज्येष्ठायै पुण्यकर्मणा
2110032c तया संभाविता चास्मि स्निग्धया मातृसौहृदात्
2110033a पतिसंयोगसुलभं वयो दृष्ट्वा तु मे पिता
2110033c चिन्तामभ्यगमद्दीनो वित्तनाशादिवाधनः
2110034a सदृशाच्चापकृष्टाच्च लोके कन्यापिता जनात्
2110034c प्रधर्षणामवाप्नोति शक्रेणापि समो भुवि
2110035a तां धर्षणामदूरस्थां संदृश्यात्मनि पार्थिवः
2110035c चिन्न्तार्णवगतः पारं नाससादाप्लवो यथ
2110036a अयोनिजां हि मां ज्ञात्वा नाध्यगच्छत्स चिन्तयन्
2110036c सदृशं चानुरूपं च महीपालः पतिं मम
2110037a तस्य बुद्धिरियं जाता चिन्तयानस्य संततम्
2110037c स्वयं वरं तनूजायाः करिष्यामीति धीमतः
2110038a महायज्ञे तदा तस्य वरुणेन महात्मना
2110038c दत्तं धनुर्वरं प्रीत्या तूणी चाक्षय्य सायकौ
2110039a असंचाल्यं मनुष्यैश्च यत्नेनापि च गौरवात्
2110039c तन्न शक्ता नमयितुं स्वप्नेष्वपि नराधिपाः
2110040a तद्धनुः प्राप्य मे पित्रा व्याहृतं सत्यवादिना
2110040c समवाये नरेन्द्राणां पूर्वमामन्त्र्य पार्थिवान्
2110041a इदं च धनुरुद्यम्य सज्यं यः कुरुते नरः
2110041c तस्य मे दुहिता भार्या भविष्यति न संशयः
2110042a तच्च दृष्ट्वा धनुःश्रेष्ठं गौरवाद्गिरिसंनिभम्
2110042c अभिवाद्य नृपा जग्मुरशक्तास्तस्य तोलने
2110043a सुदीर्घस्य तु कालस्य राघवोऽयं महाद्युतिः
2110043c विश्वामित्रेण सहितो यज्ञं द्रष्टुं समागतः
2110044a लक्ष्मणेन सह भ्रात्रा रामः सत्यपराक्रमः
2110044c विश्वामित्रस्तु धर्मात्मा मम पित्रा सुपूजितः
2110045a प्रोवाच पितरं तत्र राघवो रामलक्ष्मणौ
2110045c सुतौ दशरथस्येमौ धनुर्दर्शनकाङ्क्षिणौ
2110045e इत्युक्तस्तेन विप्रेण तद्धनुः समुपानयत्
2110046a निमेषान्तरमात्रेण तदानम्य स वीर्यवान्
2110046c ज्यां समारोप्य झटिति पूरयामास वीर्यवान्
2110047a तेन पूरयता वेगान्मध्ये भग्नं द्विधा धनुः
2110047c तस्य शब्दोऽभवद्भीमः पतितस्याशनेरिव
2110048a ततोऽहं तत्र रामाय पित्रा सत्याभिसंधिना
2110048c उद्यता दातुमुद्यम्य जलभाजनमुत्तमम्
2110049a दीयमानां न तु तदा प्रतिजग्राह राघवः
2110049c अविज्ञाय पितुश्छन्दमयोध्याधिपतेः प्रभोः
2110050a ततः श्वशुरमामन्त्र्य वृद्धं दशरथं नृपम्
2110050c मम पित्रा अहं दत्ता रामाय विदितात्मने
2110051a मम चैवानुजा साध्वी ऊर्मिला प्रियदर्शना
2110051c भार्यार्थे लक्ष्मणस्यापि दत्ता पित्रा मम स्वयम्
2110052a एवं दत्तास्मि रामाय तदा तस्मिन्स्वयं वरे
2110052c अनुरक्ता च धर्मेण पतिं वीर्यवतां वरम्
2111001a अनसूया तु धर्मज्ञा श्रुत्वा तां महतीं कथाम्
2111001c पर्यष्वजत बाहुभ्यां शिरस्याघ्राय मैथिलीम्
2111002a व्यक्ताक्षरपदं चित्रं भाषितं मधुरं त्वया
2111002c यथा स्वयंवरं वृत्तं तत्सर्वं हि श्रुतं मया
2111003a रमेऽहं कथया ते तु दृढं मधुरभाषिणि
2111003c रविरस्तं गतः श्रीमानुपोह्य रजनीं शिवाम्
2111004a दिवसं प्रति कीर्णानामाहारार्थं पतत्रिणाम्
2111004c संध्याकाले निलीनानां निद्रार्थं श्रूयते ध्वनिः
2111005a एते चाप्यभिषेकार्द्रा मुनयः फलशोधनाः
2111005c सहिता उपवर्तन्ते सलिलाप्लुतवल्कलाः
2111006a ऋषीणामग्निहोत्रेषु हुतेषु विधिपुर्वकम्
2111006c कपोताङ्गारुणो धूमो दृश्यते पवनोद्धतः
2111007a अल्पपर्णा हि तरवो घनीभूताः समन्ततः
2111007c विप्रकृष्टेऽपि ये देशे न प्रकाशन्ति वै दिशः
2111008a रजनी रससत्त्वानि प्रचरन्ति समन्ततः
2111008c तपोवनमृगा ह्येते वेदितीर्थेषु शेरते
2111009a संप्रवृत्ता निशा सीते नक्षत्रसमलंकृता
2111009c ज्योत्स्ना प्रावरणश्चन्द्रो दृश्यतेऽभ्युदितोऽम्बरे
2111010a गम्यतामनुजानामि रामस्यानुचरी भव
2111010c कथयन्त्या हि मधुरं त्वयाहं परितोषिता
2111011a अलंकुरु च तावत्त्वं प्रत्यक्षं मम मैथिलि
2111011c प्रीतिं जनय मे वत्स दिव्यालंकारशोभिनी
2111012a सा तदा समलंकृत्य सीता सुरसुतोपमा
2111012c प्रणम्य शिरसा तस्यै रामं त्वभिमुखी ययौ
2111013a तथा तु भूषितां सीतां ददर्श वदतां वरः
2111013c राघवः प्रीतिदानेन तपस्विन्या जहर्ष च
2111014a न्यवेदयत्ततः सर्वं सीता रामाय मैथिली
2111014c प्रीतिदानं तपस्विन्या वसनाभरणस्रजाम्
2111015a प्रहृष्टस्त्वभवद्रामो लक्ष्मणश्च महारथः
2111015c मैथिल्याः सत्क्रियां दृष्ट्वा मानुषेषु सुदुर्लभाम्
2111016a ततस्तां सर्वरीं प्रीतः पुण्यां शशिनिभाननः
2111016c अर्चितस्तापसैः सिद्धैरुवास रघुनन्दनः
2111017a तस्यां रात्र्यां व्यतीतायामभिषिच्य हुताग्निकान्
2111017c आपृच्छेतां नरव्याघ्रौ तापसान्वनगोचरान्
2111018a तावूचुस्ते वनचरास्तापसा धर्मचारिणः
2111018c वनस्य तस्य संचारं राक्षसैः समभिप्लुतम्
2111019a एष पन्था महर्षीणां फलान्याहरतां वने
2111019c अनेन तु वनं दुर्गं गन्तुं राघव ते क्षमम्
2111020a इतीव तैः प्राञ्जलिभिस्तपस्विभि;र्द्विजैः कृतस्वस्त्ययनः परंतपः
2111020c वनं सभार्यः प्रविवेश राघवः; सलक्ष्मणः सूर्य इवाभ्रमण्डलम्
3001001a प्रविश्य तु महारण्यं दण्डकारण्यमात्मवान्
3001001c ददर्श रामो दुर्धर्षस्तापसाश्रममण्डलम्
3001002a कुशचीरपरिक्षिप्तं ब्राह्म्या लक्ष्म्या समावृतम्
3001002c यथा प्रदीप्तं दुर्धर्शं गगने सूर्यमण्डलम्
3001003a शरण्यं सर्वभूतानां सुसमृष्टाजिरं सदा
3001003c पूजितं चोपनृत्तं च नित्यमप्सरसां गणैः
3001004a विशालैरग्निशरणैः स्रुग्भाण्डैरजिनैः कुशैः
3001004c समिद्भिस्तोयकलशैः फलमूलैश्च शोभितम्
3001005a आरण्यैश्च महावृक्षैः पुण्यैः स्वादुफलैर्वृतम्
3001005c बलिहोमार्चितं पुण्यं ब्रह्मघोषनिनादितम्
3001006a पुष्पैर्वन्यैः परिक्षिप्तं पद्मिन्या च सपद्मया
3001006c फलमूलाशनैर्दान्तैश्चीरकृष्णाजिनाम्बरैः
3001007a सूर्यवैश्वानराभैश्च पुराणैर्मुनिभिर्वृतम्
3001007c पुण्यैश नियताहारैः शोभितं परमर्षिभिः
3001008a तद्ब्रह्मभवनप्रख्यं ब्रह्मघोषनिनादितम्
3001008c ब्रह्मविद्भिर्महाभागैर्ब्राह्मणैरुपशोभितम्
3001009a तद्दृष्ट्वा राघवः श्रीमांस्तापसाश्रममण्डलम्
3001009c अभ्यगच्छन्महातेजा विज्यं कृत्वा महद्धनुः
3001010a दिव्यज्ञानोपपन्नास्ते रामं दृष्ट्वा महर्षयः
3001010c अभ्यगच्छंस्तदा प्रीता वैदेहीं च यशस्विनीम्
3001011a ते तं सोममिवोद्यन्तं दृष्ट्वा वै धर्मचारिणः
3001011c मङ्गलानि प्रयुञ्जानाः प्रत्यगृह्णन्दृढव्रताः
3001012a रूपसंहननं लक्ष्मीं सौकुमार्यं सुवेषताम्
3001012c ददृशुर्विस्मिताकारा रामस्य वनवासिनः
3001013a वैदेहीं लक्ष्मणं रामं नेत्रैरनिमिषैरिव
3001013c आश्चर्यभूतान्ददृशुः सर्वे ते वनचारिणः
3001014a अत्रैनं हि महाभागाः सर्वभूतहिते रताः
3001014c अतिथिं पर्णशालायां राघवं संन्यवेशयन्
3001015a ततो रामस्य सत्कृत्य विधिना पावकोपमाः
3001015c आजह्रुस्ते महाभागाः सलिलं धर्मचारिणः
3001016a मूलं पुष्पं फलं वन्यमाश्रमं च महात्मनः
3001016c निवेदयीत्वा धर्मज्ञास्ततः प्राञ्जलयोऽब्रुवन्
3001017a धर्मपालो जनस्यास्य शरण्यश्च महायशाः
3001017c पूजनीयश्च मान्यश्च राजा दण्डधरो गुरुः
3001018a इन्द्रस्यैव चतुर्भागः प्रजा रक्षति राघव
3001018c राजा तस्माद्वनान्भोगान्भुङ्क्ते लोकनमस्कृतः
3001019a ते वयं भवता रक्ष्या भवद्विषयवासिनः
3001019c नगरस्थो वनस्थो वा त्वं नो राजा जनेश्वरः
3001020a न्यस्तदण्डा वयं राजञ्जितक्रोधा जितेन्द्रियाः
3001020c रक्षितव्यास्त्वया शश्वद्गर्भभूतास्तपोधनाः
3001021a एवमुक्त्वा फलैर्मूलैः पुष्पैर्वन्यैश्च राघवम्
3001021c अन्यैश्च विविधाहारैः सलक्ष्मणमपूजयन्
3001022a तथान्ये तापसाः सिद्धा रामं वैश्वानरोपमाः
3001022c न्यायवृत्ता यथान्यायं तर्पयामासुरीश्वरम्
3002001a कृतातिथ्योऽथ रामस्तु सूर्यस्योदयनं प्रति
3002001c आमन्त्र्य स मुनीन्सर्वान्वनमेवान्वगाहत
3002002a नानामृगगणाकीर्णं शार्दूलवृकसेवितम्
3002002c ध्वस्तवृक्षलतागुल्मं दुर्दर्श सलिलाशयम्
3002003a निष्कूजनानाशकुनि झिल्लिका गणनादितम्
3002003c लक्ष्मणानुगतो रामो वनमध्यं ददर्श ह
3002004a वनमध्ये तु काकुत्स्थस्तस्मिन्घोरमृगायुते
3002004c ददर्श गिरिशृङ्गाभं पुरुषादं महास्वनम्
3002005a गभीराक्षं महावक्त्रं विकटं विषमोदरम्
3002005c बीभत्सं विषमं दीर्घं विकृतं घोरदर्शनम्
3002006a वसानं चर्मवैयाघ्रं वसार्द्रं रुधिरोक्षितम्
3002006c त्रासनं सर्वभूतानां व्यादितास्यमिवान्तकम्
3002007a त्रीन्सिंहांश्चतुरो व्याघ्रान्द्वौ वृकौ पृषतान्दश
3002007c सविषाणं वसादिग्धं गजस्य च शिरो महत्
3002008a अवसज्यायसे शूले विनदन्तं महास्वनम्
3002008c स रामं लक्ष्मणं चैव सीतां दृष्ट्वा च मैथिलीम्
3002009a अभ्यधावत्सुसंक्रुद्धः प्रजाः काल इवान्तकः
3002009c स कृत्वा भैरवं नादं चालयन्निव मेदिनीम्
3002010a अङ्गेनादाय वैदेहीमपक्रम्य ततोऽब्रवीत्
3002010c युवां जटाचीरधरौ सभार्यौ क्षीणजीवितौ
3002011a प्रविष्टौ दण्डकारण्यं शरचापासिधारिणौ
3002011c कथं तापसयोर्वां च वासः प्रमदया सह
3002012a अधर्मचारिणौ पापौ कौ युवां मुनिदूषकौ
3002012c अहं वनमिदं दुर्गं विराघो नाम राक्षसः
3002013a चरामि सायुधो नित्यमृषिमांसानि भक्षयन्
3002013c इयं नारी वरारोहा मम भर्या भविष्यति
3002013e युवयोः पापयोश्चाहं पास्यामि रुधिरं मृधे
3002014a तस्यैवं ब्रुवतो धृष्टं विराधस्य दुरात्मनः
3002014c श्रुत्वा सगर्वितं वाक्यं संभ्रान्ता जनकात्मजा
3002014e सीता प्रावेपतोद्वेगात्प्रवाते कदली यथा
3002015a तां दृष्ट्वा राघवः सीतां विराधाङ्कगतां शुभाम्
3002015c अब्रवील्लक्ष्मणं वाक्यं मुखेन परिशुष्यता
3002016a पश्य सौम्य नरेन्द्रस्य जनकस्यात्मसंभवाम्
3002016c मम भार्यां शुभाचारां विराधाङ्के प्रवेशिताम्
3002016e अत्यन्त सुखसंवृद्धां राजपुत्रीं यशस्विनीम्
3002017a यदभिप्रेतमस्मासु प्रियं वर वृतं च यत्
3002017c कैकेय्यास्तु सुसंवृत्तं क्षिप्रमद्यैव लक्ष्मण
3002018a या न तुष्यति राज्येन पुत्रार्थे दीर्घदर्शिनी
3002018c ययाहं सर्वभूतानां हितः प्रस्थापितो वनम्
3002018e अद्येदानीं सकामा सा या माता मम मध्यमा
3002019a परस्पर्शात्तु वैदेह्या न दुःखतरमस्ति मे
3002019c पितुर्विनाशात्सौमित्रे स्वराज्यहरणात्तथा
3002020a इति ब्रुवति काकुत्स्थे बाष्पशोकपरिप्लुते
3002020c अब्रवील्लक्ष्मणः क्रुद्धो रुद्धो नाग इव श्वसन्
3002021a अनाथ इव भूतानां नाथस्त्वं वासवोपमः
3002021c मया प्रेष्येण काकुत्स्थ किमर्थं परितप्स्यसे
3002022a शरेण निहतस्याद्य मया क्रुद्धेन रक्षसः
3002022c विराधस्य गतासोर्हि मही पास्यति शोणितम्
3002023a राज्यकामे मम क्रोधो भरते यो बभूव ह
3002023c तं विराधे विमोक्ष्यामि वज्री वज्रमिवाचले
3002024a मम भुजबलवेगवेगितः; पततु शरोऽस्य महान्महोरसि
3002024c व्यपनयतु तनोश्च जीवितं; पततु ततश्च महीं विघूर्णितः
3003001a अथोवाच पुनर्वाक्यं विराधः पूरयन्वनम्
3003001c आत्मानं पृच्छते ब्रूतं कौ युवां क्व गमिष्यथः
3003002a तमुवाच ततो रामो राक्षसं ज्वलिताननम्
3003002c पृच्छन्तं सुमहातेजा इक्ष्वाकुकुलमात्मनः
3003003a क्षत्रियो वृत्तसंपन्नौ विद्धि नौ वनगोचरौ
3003003c त्वां तु वेदितुमिच्छावः कस्त्वं चरसि दण्डकान्
3003004a तमुवाच विराधस्तु रामं सत्यपराक्रमम्
3003004c हन्त वक्ष्यामि ते राजन्निबोध मम राघव
3003005a पुत्रः किल जयस्याहं माता मम शतह्रदा
3003005c विराध इति मामाहुः पृथिव्यां सर्वराक्षसाः
3003006a तपसा चापि मे प्राप्ता ब्रह्मणो हि प्रसादजा
3003006c शस्त्रेणावध्यता लोकेऽच्छेद्याभेद्यत्वमेव च
3003007a उत्सृज्य प्रमदामेनामनपेक्षौ यथागतम्
3003007c त्वरमाणौ पालयेथां न वां जीवितमाददे
3003008a तं रामः प्रत्युवाचेदं कोपसंरक्तलोचनः
3003008c राक्षसं विकृताकारं विराधं पापचेतसं
3003009a क्षुद्र धिक्त्वां तु हीनार्थं मृत्युमन्वेषसे ध्रुवम्
3003009c रणे संप्राप्स्यसे तिष्ठ न मे जीवन्गमिष्यसि
3003010a ततः सज्यं धनुः कृत्वा रामः सुनिशिताञ्शरान्
3003010c सुशीघ्रमभिसंधाय राक्षसं निजघान ह
3003011a धनुषा ज्यागुणवता सप्तबाणान्मुमोच ह
3003011c रुक्मपुङ्खान्महावेगान्सुपर्णानिलतुल्यगान्
3003012a ते शरीरं विराधस्य भित्त्वा बर्हिणवाससः
3003012c निपेतुः शोणितादिग्धा धरण्यां पावकोपमाः
3003013a स विनद्य महानादं शूलं शक्रध्वजोपमम्
3003013c प्रगृह्याशोभत तदा व्यात्तानन इवान्तकः
3003014a तच्छूलं वज्रसंकाशं गगने ज्वलनोपमम्
3003014c द्वाभ्यां शराभ्यां चिच्छेद रामः शस्त्रभृतां वरः
3003015a तस्य रौद्रस्य सौमित्रिर्बाहुं सव्यं बभञ्ज ह
3003015c रामस्तु दक्षिणं बाहुं तरसा तस्य रक्षसः
3003016a स भग्नबाहुः संविग्नो निपपाताशु राक्षसः
3003016c धरण्यां मेघसंकाशो वज्रभिन्न इवाचलः
3003016e इदं प्रोवाच काकुत्स्थं विराधः पुरुषर्षभम्
3003017a कौसल्या सुप्रजास्तात रामस्त्वं विदितो मया
3003017c वैदेही च महाभागा लक्ष्मणश्च महायशाः
3003018a अभिशापादहं घोरां प्रविष्टो राक्षसीं तनुम्
3003018c तुम्बुरुर्नाम गन्धर्वः शप्तो वैश्वरणेन हि
3003019a प्रसाद्यमानश्च मया सोऽब्रवीन्मां महायशाः
3003019c यदा दाशरथी रामस्त्वां वधिष्यति संयुगे
3003020a तदा प्रकृतिमापन्नो भवान्स्वर्गं गमिष्यति
3003020c इति वैश्रवणो राजा रम्भासक्तमुवाच ह
3003021a अनुपस्थीयमानो मां संक्रुद्धो व्यजहार ह
3003021c तव प्रसादान्मुक्तोऽहमभिशापात्सुदारुणात्
3003021e भवनं स्वं गमिष्यामि स्वस्ति वोऽस्तु परंतप
3003022a इतो वसति धर्मात्मा शरभङ्गः प्रतापवान्
3003022c अध्यर्धयोजने तात महर्षिः सूर्यसंनिभः
3003023a तं क्षिप्रमभिगच्छ त्वं स ते श्रेयो विधास्यति
3003023c अवटे चापि मां राम निक्षिप्य कुशली व्रज
3003024a रक्षसां गतसत्त्वानामेष धर्मः सनातनः
3003024c अवटे ये निधीयन्ते तेषां लोकाः सनातनाः
3003025a एवमुक्त्वा तु काकुत्स्थं विराधः शरपीडितः
3003025c बभूव स्वर्गसंप्राप्तो न्यस्तदेहो महाबलः
3003026a तं मुक्तकण्ठमुत्क्षिप्य शङ्कुकर्णं महास्वनम्
3003026c विराधं प्राक्षिपच्छ्वभ्रे नदन्तं भैरवस्वनम्
3003027a ततस्तु तौ काञ्चनचित्रकार्मुकौ; निहत्य रक्षः परिगृह्य मैथिलीम्
3003027c विजह्रतुस्तौ मुदितौ महावने; दिवि स्थितौ चन्द्रदिवाकराविव
3004001a हत्वा तु तं भीमबलं विराधं राक्षसं वने
3004001c ततः सीतां परिष्वज्य समाश्वास्य च वीर्यवान्
3004001e अब्रवील्लक्ष्मणां रामो भ्रातरं दीप्ततेजसं
3004002a कष्टं वनमिदं दुर्गं न च स्मो वनगोचराः
3004002c अभिगच्छामहे शीघ्रं शरभङ्गं तपोधनम्
3004003a आश्रमं शरभङ्गस्य राघवोऽभिजगाम ह
3004004a तस्य देवप्रभावस्य तपसा भावितात्मनः
3004004c समीपे शरभङ्गस्य ददर्श महदद्भुतम्
3004005a विभ्राजमानं वपुषा सूर्यवैश्वानरोपमम्
3004005c असंस्पृशन्तं वसुधां ददर्श विबुधेश्वरम्
3004006a सुप्रभाभरणं देवं विरजोऽम्बरधारिणम्
3004006c तद्विधैरेव बहुभिः पूज्यमानं महात्मभिः
3004007a हरिभिर्वाजिभिर्युक्तमन्तरिक्षगतं रथम्
3004007c ददर्शादूरतस्तस्य तरुणादित्यसंनिभम्
3004008a पाण्डुराभ्रघनप्रख्यं चन्द्रमण्डलसंनिभम्
3004008c अपश्यद्विमलं छत्रं चित्रमाल्योपशोभितम्
3004009a चामरव्यजने चाग्र्ये रुक्मदण्डे महाधने
3004009c गृहीते वननारीभ्यां धूयमाने च मूर्धनि
3004010a गन्धर्वामरसिद्धाश्च बहवः परमर्षयः
3004010c अन्तरिक्षगतं देवं वाग्भिरग्र्याभिरीडिरे
3004011a दृष्ट्वा शतक्रतुं तत्र रामो लक्ष्मणमब्रवीत्
3004011c ये हयाः पुरुहूतस्य पुरा शक्रस्य नः श्रुताः
3004011e अन्तरिक्षगता दिव्यास्त इमे हरयो ध्रुवम्
3004012a इमे च पुरुषव्याघ्र ये तिष्ठन्त्यभितो रथम्
3004012c शतं शतं कुण्डलिनो युवानः खड्गपाणयः
3004013a उरोदेशेषु सर्वेषां हारा ज्वलनसंनिभाः
3004013c रूपं बिभ्रति सौमित्रे पञ्चविंशतिवार्षिकम्
3004014a एतद्धि किल देवानां वयो भवति नित्यदा
3004014c यथेमे पुरुषव्याघ्रा दृश्यन्ते प्रियदर्शनाः
3004015a इहैव सह वैदेह्या मुहूर्तं तिष्ठ लक्ष्मण
3004015c यावज्जनाम्यहं व्यक्तं क एष द्युतिमान्रथे
3004016a तमेवमुक्त्वा सौमित्रिमिहैव स्थीयतामिति
3004016c अभिचक्राम काकुत्स्थः शरभङ्गाश्रमं प्रति
3004017a ततः समभिगच्छन्तं प्रेक्ष्य रामं शचीपतिः
3004017c शरभङ्गमनुज्ञाप्य विबुधानिदमब्रवीत्
3004018a इहोपयात्यसौ रामो यावन्मां नाभिभाषते
3004018c निष्ठां नयत तावत्तु ततो मां द्रष्टुमर्हति
3004019a जितवन्तं कृतार्थं च द्रष्टाहमचिरादिमम्
3004019c कर्म ह्यनेन कर्तव्यं महदन्यैः सुदुष्करम्
3004020a इति वज्री तमामन्त्र्य मानयित्वा च तापसं
3004020c रथेन हरियुक्तेन ययौ दिवमरिंदमः
3004021a प्रयाते तु सहस्राक्षे राघवः सपरिच्छदः
3004021c अग्निहोत्रमुपासीनं शरभङ्गमुपागमत्
3004022a तस्य पादौ च संगृह्य रामः सीता च लक्ष्मणः
3004022c निषेदुस्तदनुज्ञाता लब्धवासा निमन्त्रिताः
3004023a ततः शक्रोपयानं तु पर्यपृच्छत्स राघवः
3004023c शरभङ्गश्च तत्सर्वं राघवाय न्यवेदयत्
3004024a मामेष वरदो राम ब्रह्मलोकं निनीषति
3004024c जितमुग्रेण तपसा दुष्प्रापमकृतात्मभिः
3004025a अहं ज्ञात्वा नरव्याघ्र वर्तमानमदूरतः
3004025c ब्रह्मलोकं न गच्छामि त्वामदृष्ट्वा प्रियातिथिम्
3004026a समागम्य गमिष्यामि त्रिदिवं देवसेवितम्
3004026c अक्षया नरशार्दूल जिता लोका मया शुभाः
3004026e ब्राह्म्याश्च नाकपृष्ठ्याश्च प्रतिगृह्णीष्व मामकान्
3004027a एवमुक्तो नरव्याघ्रः सर्वशास्त्रविशारदः
3004027c ऋषिणा शरभङ्गेन राघवो वाक्यमब्रवीत्
3004028a अहमेवाहरिष्यामि सर्वाँल्लोकान्महामुने
3004028c आवासं त्वहमिच्छामि प्रदिष्टमिह कानने
3004029a राघवेणैवमुक्तस्तु शक्रतुल्यबलेन वै
3004029c शरभङ्गो महाप्राज्ञः पुनरेवाब्रवीद्वचः
3004030a सुतीक्ष्णमभिगच्छ त्वं शुचौ देशे तपस्विनम्
3004030c रमणीये वनोद्देशे स ते वासं विधास्यति
3004031a एष पन्था नरव्याघ्र मुहूर्तं पश्य तात माम्
3004031c यावज्जहामि गात्राणि जीर्णं त्वचमिवोरगः
3004032a ततोऽग्निं स समाधाय हुत्वा चाज्येन मन्त्रवित्
3004032c शरभङ्गो महातेजाः प्रविवेश हुताशनम्
3004033a तस्य रोमाणि केशांश्च ददाहाग्निर्महात्मनः
3004033c जीर्णं त्वचं तथास्थीनि यच्च मांसं च शोणितम्
3004034a स च पावकसंकाशः कुमारः समपद्यत
3004034c उत्थायाग्निचयात्तस्माच्छरभङ्गो व्यरोचत
3004035a स लोकानाहिताग्नीनामृषीणां च महात्मनाम्
3004035c देवानां च व्यतिक्रम्य ब्रह्मलोकं व्यरोहत
3004036a स पुण्यकर्मा भुवने द्विजर्षभः; पितामहं सानुचरं ददर्श ह
3004036c पितामहश्चापि समीक्ष्य तं द्विजं; ननन्द सुस्वागतमित्युवाच ह
3005001a शरभङ्गे दिवं प्राप्ते मुनिसंघाः समागताः
3005001c अभ्यगच्छन्त काकुत्स्थं रामं ज्वलिततेजसं
3005002a वैखानसा वालखिल्याः संप्रक्षाला मरीचिपाः
3005002c अश्मकुट्टाश्च बहवः पत्राहाराश्च तापसाः
3005003a दन्तोलूखलिनश्चैव तथैवोन्मज्जकाः परे
3005003c मुनयः सलिलाहारा वायुभक्षास्तथापरे
3005004a आकाशनिलयाश्चैव तथा स्थण्डिलशायिनः
3005004c तथोर्ध्ववासिनो दान्तास्तथार्द्रपटवाससः
3005005a सजपाश्च तपोनित्यास्तथा पञ्चतपोऽन्विताः
3005005c सर्वे ब्राह्म्या श्रिया जुष्टा दृढयोगसमाहिताः
3005005e शरभङ्गाश्रमे राममभिजग्मुश्च तापसाः
3005006a अभिगम्य च धर्मज्ञा रामं धर्मभृतां वरम्
3005006c ऊचुः परमधर्मज्ञमृषिसंघाः समाहिताः
3005007a त्वमिक्ष्वाकुकुलस्यास्य पृथिव्याश्च महारथः
3005007c प्रधानश्चासि नाथश्च देवानां मघवानिव
3005008a विश्रुतस्त्रिषु लोकेषु यशसा विक्रमेण च
3005008c पितृव्रतत्वं सत्यं च त्वयि धर्मश्च पुष्कलः
3005009a त्वामासाद्य महात्मानं धर्मज्ञं धर्मवत्सलम्
3005009c अर्थित्वान्नाथ वक्ष्यामस्तच्च नः क्षन्तुमर्हसि
3005010a अधार्मस्तु महांस्तात भवेत्तस्य महीपतेः
3005010c यो हरेद्बलिषड्भागं न च रक्षति पुत्रवत्
3005011a युञ्जानः स्वानिव प्राणान्प्राणैरिष्टान्सुतानिव
3005011c नित्ययुक्तः सदा रक्षन्सर्वान्विषयवासिनः
3005012a प्राप्नोति शाश्वतीं राम कीर्तिं स बहुवार्षिकीम्
3005012c ब्रह्मणः स्थानमासाद्य तत्र चापि महीयते
3005013a यत्करोति परं धर्मं मुनिर्मूलफलाशनः
3005013c तत्र राज्ञश्चतुर्भागः प्रजा धर्मेण रक्षतः
3005014a सोऽयं ब्राह्मणभूयिष्ठो वानप्रस्थगणो महान्
3005014c त्वन्नाथोऽनाथवद्राम राक्षसैर्वध्यते भृशम्
3005015a एहि पश्य शरीराणि मुनीनां भावितात्मनाम्
3005015c हतानां राक्षसैर्घोरैर्बहूनां बहुधा वने
3005016a पम्पानदीनिवासानामनुमन्दाकिनीमपि
3005016c चित्रकूटालयानां च क्रियते कदनं महत्
3005017a एवं वयं न मृष्यामो विप्रकारं तपस्विनम्
3005017c क्रियमाणं वने घोरं रक्षोभिर्भीमकर्मभिः
3005018a ततस्त्वां शरणार्थं च शरण्यं समुपस्थिताः
3005018c परिपालय नो राम वध्यमानान्निशाचरैः
3005019a एतच्छ्रुत्वा तु काकुत्स्थस्तापसानां तपस्विनाम्
3005019c इदं प्रोवाच धर्मात्मा सर्वानेव तपस्विनः
3005019e नैवमर्हथ मां वक्तुमाज्ञाप्योऽहं तपस्विनम्
3005020a भवतामर्थसिद्ध्यर्थमागतोऽहं यदृच्छया
3005020c तस्य मेऽयं वने वासो भविष्यति महाफलः
3005020e तपस्विनां रणे शत्रून्हन्तुमिच्छामि राक्षसान्
3005021a दत्त्वा वरं चापि तपोधनानां; धर्मे धृतात्मा सहलक्ष्मणेन
3005021c तपोधनैश्चापि सहार्य वृत्तः; सुतीष्क्णमेवाभिजगाम वीरः
3006001a रामस्तु सहितो भ्रात्रा सीतया च परंतपः
3006001c सुतीक्ष्णस्याश्रमपदं जगाम सह तैर्द्विजैः
3006002a स गत्वा दूरमध्वानं नदीस्तीर्त्व बहूदकाः
3006002c ददर्श विपुलं शैलं महामेघमिवोन्नतम्
3006003a ततस्तदिक्ष्वाकुवरौ सततं विविधैर्द्रुमैः
3006003c काननं तौ विविशतुः सीतया सह राघवौ
3006004a प्रविष्टस्तु वनं घोरं बहुपुष्पफलद्रुमम्
3006004c ददर्शाश्रममेकान्ते चीरमालापरिष्कृतम्
3006005a तत्र तापसमासीनं मलपङ्कजटाधरम्
3006005c रामः सुतीक्ष्णं विधिवत्तपोवृद्धमभाषत
3006006a रामोऽहमस्मि भगवन्भवन्तं द्रष्टुमागतः
3006006c तन्माभिवद धर्मज्ञ महर्षे सत्यविक्रम
3006007a स निरीक्ष्य ततो वीरं रामं धर्मभृतां वरम्
3006007c समाश्लिष्य च बाहुभ्यामिदं वचनमब्रवीत्
3006008a स्वागतं खलु ते वीर राम धर्मभृतां वर
3006008c आश्रमोऽयं त्वयाक्रान्तः सनाथ इव साम्प्रतम्
3006009a प्रतीक्षमाणस्त्वामेव नारोहेऽहं महायशः
3006009c देवलोकमितो वीर देहं त्यक्त्वा महीतले
3006010a चित्रकूटमुपादाय राज्यभ्रष्टोऽसि मे श्रुतः
3006010c इहोपयातः काकुत्स्थो देवराजः शतक्रतुः
3006010e सर्वाँल्लोकाञ्जितानाह मम पुण्येन कर्मणा
3006011a तेषु देवर्षिजुष्टेषु जितेषु तपसा मया
3006011c मत्प्रसादात्सभार्यस्त्वं विहरस्व सलक्ष्मणः
3006012a तमुग्रतपसं दीप्तं महर्षिं सत्यवादिनम्
3006012c प्रत्युवाचात्मवान्रामो ब्रह्माणमिव वासवः
3006013a अहमेवाहरिष्यामि स्वयं लोकान्महामुने
3006013c आवासं त्वहमिच्छामि प्रदिष्टमिह कानने
3006014a भवान्सर्वत्र कुशलः सर्वभूतहिते रतः
3006014c आख्यातः शरभङ्गेन गौतमेन महात्मना
3006015a एवमुक्तस्तु रामेण महर्षिर्लोकविश्रुतः
3006015c अब्रवीन्मधुरं वाक्यं हर्षेण महताप्लुतः
3006016a अयमेवाश्रमो राम गुणवान्रम्यतामिह
3006016c ऋषिसंघानुचरितः सदा मूलफलैर्युतः
3006017a इममाश्रममागम्य मृगसंघा महायशाः
3006017c अटित्वा प्रतिगच्छन्ति लोभयित्वाकुतोभयाः
3006018a तच्छ्रुत्वा वचनं तस्य महर्षेर्लक्ष्मणाग्रजः
3006018c उवाच वचनं धीरो विकृष्य सशरं धनुः
3006019a तानहं सुमहाभाग मृगसंघान्समागतान्
3006019c हन्यां निशितधारेण शरेणाशनिवर्चसा
3006020a भवांस्तत्राभिषज्येत किं स्यात्कृच्छ्रतरं ततः
3006020c एतस्मिन्नाश्रमे वासं चिरं तु न समर्थये
3006021a तमेवमुक्त्वा वरदं रामः संध्यामुपागमत्
3006021c अन्वास्य पश्चिमां संध्यां तत्र वासमकल्पयत्
3006022a ततः शुभं तापसभोज्यमन्नं; स्वयं सुतीक्ष्णः पुरुषर्षभाभ्याम्
3006022c ताभ्यां सुसत्कृत्य ददौ महात्मा; संध्यानिवृत्तौ रजनीं समीक्ष्य
3007001a रामस्तु सहसौमित्रिः सुतीक्ष्णेनाभिपूजितः
3007001c परिणम्य निशां तत्र प्रभाते प्रत्यबुध्यत
3007002a उत्थाय तु यथाकालं राघवः सह सीतया
3007002c उपास्पृशत्सुशीतेन जलेनोत्पलगन्धिना
3007003a अथ तेऽग्निं सुरांश्चैव वैदेही रामलक्ष्मणौ
3007003c काल्यं विधिवदभ्यर्च्य तपस्विशरणे वने
3007004a उदयन्न्तं दिनकरं दृष्ट्वा विगतकल्मषाः
3007004c सुतीक्ष्णमभिगम्येदं श्लक्ष्णं वचनमब्रुवन्
3007005a सुखोषिताः स्म भगवंस्त्वया पूज्येन पूजिताः
3007005c आपृच्छामः प्रयास्यामो मुनयस्त्वरयन्ति नः
3007006a त्वरामहे वयं द्रष्टुं कृत्स्नमाश्रममण्डलम्
3007006c ऋषीणां पुण्यशीलानां दण्डकारण्यवासिनाम्
3007007a अभ्यनुज्ञातुमिच्छामः सहैभिर्मुनिपुङ्गवैः
3007007c धर्मनित्यैस्तपोदान्तैर्विशिखैरिव पावकैः
3007008a अविषह्यातपो यावत्सूर्यो नातिविराजिते
3007008c अमार्गेणागतां लक्ष्मीं प्राप्येवान्वयवर्जितः
3007009a तावदिच्छामहे गन्तुमित्युक्त्वा चरणौ मुनेः
3007009c ववन्दे सहसौमित्रिः सीतया सह राघवः
3007010a तौ संस्पृशन्तौ चरणावुत्थाप्य मुनिपुंगवः
3007010c गाढमालिङ्ग्य सस्नेहमिदं वचनमब्रवीत्
3007011a अरिष्टं गच्छ पन्थानं राम सौमित्रिणा सह
3007011c सीतया चानया सार्धं छाययेवानुवृत्तया
3007012a पश्याश्रमपदं रम्यं दण्डकारण्यवासिनाम्
3007012c एषां तपस्विनां वीर तपसा भावितात्मनाम्
3007013a सुप्राज्यफलमूलानि पुष्पितानि वनानि च
3007013c प्रशान्तमृगयूथानि शान्तपक्षिगणानि च
3007014a फुल्लपङ्कजषडानि प्रसन्नसलिलानि च
3007014c कारण्डवविकीर्णानि तटाकानि सरांसि च
3007015a द्रक्ष्यसे दृष्टिरम्याणि गिरिप्रस्रवणानि च
3007015c रमणीयान्यरण्यानि मयूराभिरुतानि च
3007016a गम्यतां वत्स सौमित्रे भवानपि च गच्छतु
3007016c आगन्तव्यं च ते दृष्ट्वा पुनरेवाश्रमं मम
3007017a एवमुक्तस्तथेत्युक्त्वा काकुत्स्थः सहलक्ष्मणः
3007017c प्रदक्षिणं मुनिं कृता प्रस्थातुमुपचक्रमे
3007018a ततः शुभतरे तूणी धनुषी चायतेक्षणा
3007018c ददौ सीता तयोर्भ्रात्रोः खड्गौ च विमलौ ततः
3007019a आबध्य च शुभे तूणी चापे चादाय सस्वने
3007019c निष्क्रान्तावाश्रमाद्गन्तुमुभौ तौ रामलक्ष्मणौ
3008001a सुतीक्ष्णेनाभ्यनुज्ञातं प्रस्थितं रघुनन्दनम्
3008001c वैदेही स्निग्धया वाचा भर्तारमिदमब्रवीत्
3008002a अयं धर्मः सुसूक्ष्मेण विधिना प्राप्यते महान्
3008002c निवृत्तेन च शक्योऽयं व्यसनात्कामजादिह
3008003a त्रीण्येव व्यसनान्यत्र कामजानि भवन्त्युत
3008003c मिथ्या वाक्यं परमकं तस्माद्गुरुतरावुभौ
3008003e परदाराभिगमनं विना वैरं च रौद्रता
3008004a मिथ्यावाक्यं न ते भूतं न भविष्यति राघव
3008004c कुतोऽभिलषणं स्त्रीणां परेषां धर्मनाशनम्
3008005a तच्च सर्वं महाबाहो शक्यं वोढुं जितेन्द्रियैः
3008005c तव वश्येन्द्रियत्वं च जानामि शुभदर्शन
3008006a तृतीयं यदिदं रौद्रं परप्राणाभिहिंसनम्
3008006c निर्वैरं क्रियते मोहात्तच्च ते समुपस्थितम्
3008007a प्रतिज्ञातस्त्वया वीर दण्डकारण्यवासिनाम्
3008007c ऋषीणां रक्षणार्थाय वधः संयति रक्षसाम्
3008008a एतन्निमित्तं च वनं दण्डका इति विश्रुतम्
3008008c प्रस्थितस्त्वं सह भ्रात्रा धृतबाणशरासनः
3008009a ततस्त्वां प्रस्थितं दृष्ट्वा मम चिन्ताकुलं मनः
3008009c त्वद्वृत्तं चिन्तयन्त्या वै भवेन्निःश्रेयसं हितम्
3008010a न हि मे रोचते वीर गमनं दण्डकान्प्रति
3008010c कारणं तत्र वक्ष्यामि वदन्त्याः श्रूयतां मम
3008011a त्वं हि बाणधनुष्पाणिर्भ्रात्रा सह वनं गतः
3008011c दृष्ट्वा वनचरान्सर्वान्कच्चित्कुर्याः शरव्ययम्
3008012a क्षत्रियाणामिह धनुर्हुताशस्येन्धनानि च
3008012c समीपतः स्थितं तेजोबलमुच्छ्रयते भृशम्
3008013a पुरा किल महाबाहो तपस्वी सत्यवाक्शुचिः
3008013c कस्मिंश्चिदभवत्पुण्ये वने रतमृगद्विजे
3008014a तस्यैव तपसो विघ्नं कर्तुमिन्द्रः शचीपतिः
3008014c खड्गपाणिरथागच्छदाश्रमं भट रूपधृक्
3008015a तस्मिंस्तदाश्रमपदे निहितः खड्ग उत्तमः
3008015c स न्यासविधिना दत्तः पुण्ये तपसि तिष्ठतः
3008016a स तच्छस्त्रमनुप्राप्य न्यासरक्षणतत्परः
3008016c वने तु विचरत्येव रक्षन्प्रत्ययमात्मनः
3008017a यत्र गच्छत्युपादातुं मूलानि च फलानि च
3008017c न विना याति तं खड्गं न्यासरक्षणतत्परः
3008018a नित्यं शस्त्रं परिवहन्क्रमेण स तपोधनः
3008018c चकार रौद्रीं स्वां बुद्धिं त्यक्त्वा तपसि निश्चयम्
3008019a ततः स रौद्राभिरतः प्रमत्तोऽधर्मकर्षितः
3008019c तस्य शस्त्रस्य संवासाज्जगाम नरकं मुनिः
3008020a स्नेहाच्च बहुमानाच्च स्मारये त्वां न शिक्षये
3008020c न कथंचन सा कार्या हृहीतधनुषा त्वया
3008021a बुद्धिर्वैरं विना हन्तुं राक्षसान्दण्डकाश्रितान्
3008021c अपराधं विना हन्तुं लोकान्वीर न कामये
3008022a क्षत्रियाणां तु वीराणां वनेषु नियतात्मनाम्
3008022c धनुषा कार्यमेतावदार्तानामभिरक्षणम्
3008023a क्व च शस्त्रं क्व च वनं क्व च क्षात्रं तपः क्व च
3008023c व्याविद्धमिदमस्माभिर्देशधर्मस्तु पूज्यताम्
3008024a तदार्यकलुषा बुद्धिर्जायते शस्त्रसेवनात्
3008024c पुनर्गत्वा त्वयोध्यायां क्षत्रधर्मं चरिष्यसि
3008025a अक्षया तु भवेत्प्रीतिः श्वश्रू श्वशुरयोर्मम
3008025c यदि राज्यं हि संन्यस्य भवेस्त्वं निरतो मुनिः
3008026a धर्मादर्थः प्रभवति धर्मात्प्रभवते सुखम्
3008026c धर्मेण लभते सर्वं धर्मसारमिदं जगत्
3008027a आत्मानं नियमैस्तैस्तैः कर्षयित्वा प्रयत्नतः
3008027c प्राप्यते निपुणैर्धर्मो न सुखाल्लभ्यते सुखम्
3008028a नित्यं शुचिमतिः सौम्य चर धर्मं तपोवने
3008028c सर्वं हि विदितं तुभ्यं त्रैलोक्यमपि तत्त्वतः
3008029a स्त्रीचापलादेतदुदाहृतं मे; धर्मं च वक्तुं तव कः समर्थः
3008029c विचार्य बुद्ध्या तु सहानुजेन; यद्रोचते तत्कुरु माचिरेण
3009001a वाक्यमेतत्तु वैदेह्या व्याहृतं भर्तृभक्तया
3009001c श्रुत्वा धर्मे स्थितो रामः प्रत्युवाचाथ मैथिलीम्
3009002a हितमुक्तं त्वया देवि स्निग्धया सदृशं वचः
3009002c कुलं व्यपदिशन्त्या च धर्मज्ञे जनकात्मजे
3009003a किं तु वक्ष्याम्यहं देवि त्वयैवोक्तमिदं वचः
3009003c क्षत्रियैर्धार्यते चापो नार्तशब्दो भवेदिति
3009004a ते चार्ता दण्डकारण्ये मुनयः संशितव्रताः
3009004c मां सीते स्वयमागम्य शरण्याः शरणं गताः
3009005a वसन्तो धर्मनिरता वने मूलफलाशनाः
3009005c न लभन्ते सुखं भीता राक्षसैः क्रूरकर्मभिः
3009006a काले काले च निरता नियमैर्विविधैर्वने
3009006c भक्ष्यन्ते राक्षसैर्भीमैर्नरमांसोपजीविभिः
3009007a ते भक्ष्यमाणा मुनयो दण्डकारण्यवासिनः
3009007c अस्मानभ्यवपद्येति मामूचुर्द्विजसत्तमाः
3009008a मया तु वचनं श्रुत्वा तेषामेवं मुखाच्च्युतम्
3009008c कृत्वा चरणशुश्रूषां वाक्यमेतदुदाहृतम्
3009009a प्रसीदन्तु भवन्तो मे ह्रीरेषा हि ममातुला
3009009c यदीदृशैरहं विप्रैरुपस्थेयैरुपस्थितः
3009009e किं करोमीति च मया व्याहृतं द्विजसंनिधौ
3009010a सर्वैरेव समागम्य वागियं समुदाहृता
3009010c राक्षसैर्दण्डकारण्ये बहुभिः कामरूपिभिः
3009010e अर्दिताः स्म भृशं राम भवान्नस्त्रातुमर्हति
3009011a होमकाले तु संप्राप्ते पर्वकालेषु चानघ
3009011c धर्षयन्ति स्म दुर्धर्षा राक्षसाः पिशिताशनाः
3009012a राक्षसैर्धर्षितानां च तापसानां तपस्विनाम्
3009012c गतिं मृगयमाणानां भवान्नः परमा गतिः
3009013a कामं तपः प्रभावेन शक्ता हन्तुं निशाचरान्
3009013c चिरार्जितं तु नेच्छामस्तपः खण्डयितुं वयम्
3009014a बहुविघ्नं तपोनित्यं दुश्चरं चैव राघव
3009014c तेन शापं न मुञ्चामो भक्ष्यमाणाश्च राक्षसैः
3009015a तदर्द्यमानान्रक्षोभिर्दण्डकारण्यवासिभिः
3009015c रक्षनस्त्वं सह भ्रात्रा त्वन्नाथा हि वयं वने
3009016a मया चैतद्वचः श्रुत्वा कार्त्स्न्येन परिपालनम्
3009016c ऋषीणां दण्डकारण्ये संश्रुतं जनकात्मजे
3009017a संश्रुत्य च न शक्ष्यामि जीवमानः प्रतिश्रवम्
3009017c मुनीनामन्यथा कर्तुं सत्यमिष्टं हि मे सदा
3009018a अप्यहं जीवितं जह्यां त्वां वा सीते सलक्ष्मणाम्
3009018c न तु प्रतिज्ञां संश्रुत्य ब्राह्मणेभ्यो विशेषतः
3009019a तदवश्यं मया कार्यमृषीणां परिपालनम्
3009019c अनुक्तेनापि वैदेहि प्रतिज्ञाय तु किं पुनः
3009020a मम स्नेहाच्च सौहार्दादिदमुक्तं त्वया वचः
3009020c परितुष्टोऽस्म्यहं सीते न ह्यनिष्टोऽनुशिष्यते
3009020e सदृशं चानुरूपं च कुलस्य तव शोभने
3009021a इत्येवमुक्त्वा वचनं महात्मा; सीतां प्रियां मैथिल राजपुत्रीम्
3009021c रामो धनुष्मान्सहलक्ष्मणेन; जगाम रम्याणि तपोवनानि
3010001a अग्रतः प्रययौ रामः सीता मध्ये सुमध्यमा
3010001c पृष्ठतस्तु धनुष्पाणिर्लक्ष्मणोऽनुजगाम ह
3010002a तौ पश्यमानौ विविधाञ्शैलप्रस्थान्वनानि च
3010002c नदीश्च विविधा रम्या जग्मतुः सह सीतया
3010003a सारसांश्चक्रवाकांश्च नदीपुलिनचारिणः
3010003c सरांसि च सपद्मानि युतानि जलजैः खगैः
3010004a यूथबद्धांश्च पृषतान्मदोन्मत्तान्विषाणिनः
3010004c महिषांश्च वराहांश्च गजांश्च द्रुमवैरिणः
3010005a ते गत्वा दूरमध्वानं लम्बमाने दिवाकरे
3010005c ददृशुः सहिता रम्यं तटाकं योजनायतम्
3010006a पद्मपुष्करसंबाधं गजयूथैरलंकृतम्
3010006c सारसैर्हंसकादम्बैः संकुलं जलचारिभिः
3010007a प्रसन्नसलिले रम्यतस्मिन्सरसि शुश्रुवे
3010007c गीतवादित्रनिर्घोषो न तु कश्चन दृश्यते
3010008a ततः कौतूहलाद्रामो लक्ष्मणश्च महारथः
3010008c मुनिं धर्मभृतं नाम प्रष्टुं समुपचक्रमे
3010009a इदमत्यद्भुतं श्रुत्वा सर्वेषां नो महामुने
3010009c कौतूहलं महज्जातं किमिदं साधु कथ्यताम्
3010010a तेनैवमुक्तो धर्मात्मा राघवेण मुनिस्तदा
3010010c प्रभावं सरसः कृत्स्नमाख्यातुमुपचक्रमे
3010011a इदं पञ्चाप्सरो नाम तटाकं सार्वकालिकम्
3010011c निर्मितं तपसा राम मुनिना माण्डकर्णिना
3010012a स हि तेपे तपस्तीव्रं माण्डकर्णिर्महामुनिः
3010012c दशवर्षसहस्राणि वायुभक्षो जलाश्रय
3010013a ततः प्रव्यथिताः सर्वे देवाः साग्निपुरोगमाः
3010013c अब्रुवन्वचनं सर्वे परस्पर समागताः
3010013e अस्मकं कस्यचित्स्थानमेष प्रार्थयते मुनिः
3010014a ततः कर्तुं तपोविघ्नं सर्वैर्देवैर्नियोजिताः
3010014c प्रधानाप्सरसः पञ्चविद्युच्चलितवर्चसः
3010015a अप्सरोभिस्ततस्ताभिर्मुनिर्दृष्टपरावरः
3010015c नीतो मदनवश्यत्वं सुराणां कार्यसिद्धये
3010016a ताश्चैवाप्सरसः पञ्चमुनेः पत्नीत्वमागताः
3010016c तटाके निर्मितं तासामस्मिन्नन्तर्हितं गृहम्
3010017a तत्रैवाप्सरसः पञ्चनिवसन्त्यो यथासुखम्
3010017c रमयन्ति तपोयोगान्मुनिं यौवनमास्थितम्
3010018a तासां संक्रीडमानानामेष वादित्रनिःस्वनः
3010018c श्रूयते भूषणोन्मिश्रो गीतशब्दो मनोहरः
3010019a आश्चर्यमिति तस्यैतद्वचनं भावितात्मनः
3010019c राघवः प्रतिजग्राह सह भ्रात्रा महायशाः
3010020a एवं कथयमानस्य ददर्शाश्रममण्डलम्
3010020c कुशचीरपरिक्षिप्तं नानावृक्षसमावृतम्
3010021a प्रविश्य सह वैदेह्या लक्ष्मणेन च राघवः
3010021c तदा तस्मिन्स काकुत्स्थः श्रीमत्याश्रममण्डले
3010022a उषित्वा सुसुखं तत्र पूर्ज्यमानो महर्षिभिः
3010022c जगाम चाश्रमांस्तेषां पर्यायेण तपस्विनाम्
3010023a येषामुषितवान्पूर्वं सकाशे स महास्त्रवित्
3010023c क्वचित्परिदशान्मासानेकं संवत्सरं क्वचित्
3010024a क्वचिच्च चतुरो मासान्पञ्चषट्चापरान्क्वचित्
3010024c अपरत्राधिकान्मासानध्यर्धमधिकं क्वचित्
3010025a त्रीन्मासानष्टमासांश्च राघवो न्यवसत्सुखम्
3010025c तथा संवसतस्तस्य मुनीनामाश्रमेषु वै
3010025e रमतश्चानुकुल्येन ययुः संवत्सरा दश
3010026a परिसृत्य च धर्मज्ञो राघवः सह सीतया
3010026c सुतीक्ष्णस्याश्रमं श्रीमान्पुनरेवाजगाम ह
3010027a स तमाश्रममागम्य मुनिभिः प्रतिपूजितः
3010027c तत्रापि न्यवसद्रामः कंचित्कालमरिंदमः
3010028a अथाश्रमस्थो विनयात्कदाचित्तं महामुनिम्
3010028c उपासीनः स काकुत्स्थः सुतीक्ष्णमिदमब्रवीत्
3010029a अस्मिन्नरण्ये भगवन्नगस्त्यो मुनिसत्तमः
3010029c वसतीति मया नित्यं कथाः कथयतां श्रुतम्
3010030a न तु जानामि तं देशं वनस्यास्य महत्तया
3010030c कुत्राश्रमपदं पुण्यं महर्षेस्तस्य धीमतः
3010031a प्रसादात्तत्र भवतः सानुजः सह सीतया
3010031c अगस्त्यमभिगच्छेयमभिवादयितुं मुनिम्
3010032a मनोरथो महानेष हृदि संपरिवर्तते
3010032c यदहं तं मुनिवरं शुश्रूषेयमपि स्वयम्
3010033a इति रामस्य स मुनिः श्रुत्वा धर्मात्मनो वचः
3010033c सुतीक्ष्णः प्रत्युवाचेदं प्रीतो दशरथात्मजम्
3010034a अहमप्येतदेव त्वां वक्तुकामः सलक्ष्मणम्
3010034c अगस्त्यमभिगच्छेति सीतया सह राघव
3010035a दिष्ट्या त्विदानीमर्थेऽस्मिन्स्वयमेव ब्रवीषि माम्
3010035c अहमाख्यामि ते वत्स यत्रागस्त्यो महामुनिः
3010036a योजनान्याश्रमात्तात याहि चत्वारि वै ततः
3010036c दक्षिणेन महाञ्श्रीमानगस्त्यभ्रातुराश्रमः
3010037a स्थलप्राये वनोद्देशे पिप्पलीवनशोभिते
3010037c बहुपुष्पफले रम्ये नानाशकुनिनादिते
3010038a पद्मिन्यो विविधास्तत्र प्रसन्नसलिलाः शिवाः
3010038c हंसकारण्डवाकीर्णाश्चक्रवाकोपशोभिताः
3010039a तत्रैकां रजनीमुष्य प्रभाते राम गम्यताम्
3010039c दक्षिणां दिशमास्थाय वनखण्डस्य पार्श्वतः
3010040a तत्रागस्त्याश्रमपदं गत्वा योजनमन्तरम्
3010040c रमणीये वनोद्देशे बहुपादप संवृते
3010040e रंस्यते तत्र वैदेही लक्ष्मणश्च त्वया सह
3010041a स हि रम्यो वनोद्देशो बहुपादपसंकुलः
3010041c यदि बुद्धिः कृता द्रष्टुमगस्त्यं तं महामुनिम्
3010041e अद्यैव गमने बुद्धिं रोचयस्व महायशः
3010042a इति रामो मुनेः श्रुत्वा सह भ्रात्राभिवाद्य च
3010042c प्रतस्थेऽगस्त्यमुद्दिश्य सानुजः सह सीतया
3010043a पश्यन्वनानि चित्राणि पर्वपांश्चाभ्रसंनिभान्
3010043c सरांसि सरितश्चैव पथि मार्गवशानुगाः
3010044a सुतीक्ष्णेनोपदिष्टेन गत्वा तेन पथा सुखम्
3010044c इदं परमसंहृष्टो वाक्यं लक्ष्मणमब्रवीत्
3010045a एतदेवाश्रमपदं नूनं तस्य महात्मनः
3010045c अगस्त्यस्य मुनेर्भ्रातुर्दृश्यते पुण्यकर्मणः
3010046a यथा हीमे वनस्यास्य ज्ञाताः पथि सहस्रशः
3010046c संनताः फलभरेण पुष्पभारेण च द्रुमाः
3010047a पिप्पलीनां च पक्वानां वनादस्मादुपागतः
3010047c गन्धोऽयं पवनोत्क्षिप्तः सहसा कटुकोदयः
3010048a तत्र तत्र च दृश्यन्ते संक्षिप्ताः काष्ठसंचयाः
3010048c लूनाश्च पथि दृश्यन्ते दर्भा वैदूर्यवर्चसः
3010049a एतच्च वनमध्यस्थं कृष्णाभ्रशिखरोपमम्
3010049c पावकस्याश्रमस्थस्य धूमाग्रं संप्रदृश्यते
3010050a विविक्तेषु च तीर्थेषु कृतस्नाना द्विजातयः
3010050c पुष्पोपहारं कुर्वन्ति कुसुमैः स्वयमार्जितैः
3010051a तत्सुतीक्ष्णस्य वचनं यथा सौम्य मया श्रुतम्
3010051c अगस्त्यस्याश्रमो भ्रातुर्नूनमेष भविष्यति
3010052a निगृह्य तरसा मृत्युं लोकानां हितकाम्यया
3010052c यस्य भ्रात्रा कृतेयं दिक्शरण्या पुण्यकर्मणा
3010053a इहैकदा किल क्रूरो वातापिरपि चेल्वलः
3010053c भ्रातरौ सहितावास्तां ब्राह्मणघ्नौ महासुरौ
3010054a धारयन्ब्राह्मणं रूपमिल्वलः संस्कृतं वदन्
3010054c आमन्त्रयति विप्रान्स श्राद्धमुद्दिश्य निर्घृणः
3010055a भ्रातरं संस्कृतं भ्राता ततस्तं मेषरूपिणम्
3010055c तान्द्विजान्भोजयामास श्राद्धदृष्टेन कर्मणा
3010056a ततो भुक्तवतां तेषां विप्राणामिल्वलोऽब्रवीत्
3010056c वातापे निष्क्रमस्वेति स्वरेण महता वदन्
3010057a ततो भ्रातुर्वचः श्रुत्वा वातापिर्मेषवन्नदन्
3010057c भित्त्वा भित्वा शरीराणि ब्राह्मणानां विनिष्पतत्
3010058a ब्राह्मणानां सहस्राणि तैरेवं कामरूपिभिः
3010058c विनाशितानि संहत्य नित्यशः पिशिताशनैः
3010059a अगस्त्येन तदा देवैः प्रार्थितेन महर्षिणा
3010059c अनुभूय किल श्राद्धे भक्षितः स महासुरः
3010060a ततः संपन्नमित्युक्त्वा दत्त्वा हस्तावसेचनम्
3010060c भ्रातरं निष्क्रमस्वेति इल्वलः सोऽभ्यभाषत
3010061a तं तथा भाषमाणं तु भ्रातरं विप्रघातिनम्
3010061c अब्रवीत्प्रहसन्धीमानगस्त्यो मुनिसत्तमः
3010062a कुतो निष्क्रमितुं शक्तिर्मया जीर्णस्य रक्षसः
3010062c भ्रातुस्ते मेष रूपस्य गतस्य यमसादनम्
3010063a अथ तस्य वचः श्रुत्वा भ्रातुर्निधनसंश्रितम्
3010063c प्रधर्षयितुमारेभे मुनिं क्रोधान्निशाचरः
3010064a सोऽभ्यद्रवद्द्विजेन्द्रं तं मुनिना दीप्ततेजसा
3010064c चक्षुषानलकल्पेन निर्दग्धो निधनं गतः
3010065a तस्यायमाश्रमो भ्रातुस्तटाकवनशोभितः
3010065c विप्रानुकम्पया येन कर्मेदं दुष्करं कृतम्
3010066a एवं कथयमानस्य तस्य सौमित्रिणा सह
3010066c रामस्यास्तं गतः सूर्यः संध्याकालोऽभ्यवर्तत
3010067a उपास्य पश्चिमां संध्यां सह भ्रात्रा यथाविधि
3010067c प्रविवेशाश्रमपदं तमृषिं चाभ्यवादयन्
3010068a सम्यक्प्रतिगृहीतस्तु मुनिना तेन राघवः
3010068c न्यवसत्तां निशामेकां प्राश्य मूलफलानि च
3010069a तस्यां रात्र्यां व्यतीतायां विमले सूर्यमण्डले
3010069c भ्रातरं तमगस्त्यस्य आमन्त्रयत राघवः
3010070a अभिवादये त्वा भगवन्सुखमध्युषितो निशाम्
3010070c आमन्त्रये त्वां गच्छामि गुरुं ते द्रष्टुमग्रजम्
3010071a गम्यतामिति तेनोक्तो जगाम रघुनन्दनः
3010071c यथोद्दिष्टेन मार्गेण वनं तच्चावलोकयन्
3010072a नीवारान्पनसांस्तालांस्तिमिशान्वञ्जुलान्धवान्
3010072c चिरिबिल्वान्मधूकांश्च बिल्वानपि च तिन्दुकान्
3010073a पुष्पितान्पुष्पिताग्राभिर्लताभिरनुवेष्टितान्
3010073c ददर्श रामः शतशस्तत्र कान्तारपादपान्
3010074a हस्तिहस्तैर्विमृदितान्वानरैरुपशोभितान्
3010074c मत्तैः शकुनिसंघैश्च शतशः प्रतिनादितान्
3010075a ततोऽब्रवीत्समीपस्थं रामो राजीवलोचनः
3010075c पृष्ठतोऽनुगतं वीरं लक्ष्मणं लक्ष्मिवर्धनम्
3010076a स्निग्धपत्रा यथा वृक्षा यथा क्षान्ता मृगद्विजाः
3010076c आश्रमो नातिदूरस्थो महर्षेर्भावितात्मनः
3010077a अगस्त्य इति विख्यातो लोके स्वेनैव कर्मणा
3010077c आश्रमो दृश्यते तस्य परिश्रान्त श्रमापहः
3010078a प्राज्यधूमाकुलवनश्चीरमालापरिष्कृतः
3010078c प्रशान्तमृगयूथश्च नानाशकुनिनादितः
3010079a निगृह्य तरसा मृत्युं लोकानां हितकाम्यया
3010079c दक्षिणा दिक्कृता येन शरण्या पुण्यकर्मणा
3010080a तस्येदमाश्रमपदं प्रभावाद्यस्य राक्षसैः
3010080c दिगियं दक्षिणा त्रासाद्दृश्यते नोपभुज्यते
3010081a यदा प्रभृति चाक्रान्ता दिगियं पुण्यकर्मणा
3010081c तदा प्रभृति निर्वैराः प्रशान्ता रजनीचराः
3010082a नाम्ना चेयं भगवतो दक्षिणा दिक्प्रदक्षिणा
3010082c प्रथिता त्रिषु लोकेषु दुर्धर्षा क्रूरकर्मभिः
3010083a मार्गं निरोद्धुं सततं भास्करस्याचलोत्तमः
3010083c संदेशं पालयंस्तस्य विन्ध्यशौलो न वर्धते
3010084a अयं दीर्घायुषस्तस्य लोके विश्रुतकर्मणः
3010084c अगस्त्यस्याश्रमः श्रीमान्विनीतमृगसेवितः
3010085a एष लोकार्चितः साधुर्हिते नित्यं रतः सताम्
3010085c अस्मानधिगतानेष श्रेयसा योजयिष्यति
3010086a आराधयिष्याम्यत्राहमगस्त्यं तं महामुनिम्
3010086c शेषं च वनवासस्य सौम्य वत्स्याम्यहं प्रभो
3010087a अत्र देवाः सगन्धर्वाः सिद्धाश्च परमर्षयः
3010087c अगस्त्यं नियताहारं सततं पर्युपासते
3010088a नात्र जीवेन्मृषावादी क्रूरो वा यदि वा शठः
3010088c नृशंसः कामवृत्तो वा मुनिरेष तथाविधः
3010089a अत्र देवाश्च यक्षाश्च नागाश्च पतगैः सह
3010089c वसन्ति नियताहारा धर्ममाराधयिष्णवः
3010090a अत्र सिद्धा महात्मानो विमानैः सूर्यसंनिभैः
3010090c त्यक्त्वा देहान्नवैर्देहैः स्वर्याताः परमर्षयः
3010091a यक्षत्वममरत्वं च राज्यानि विविधानि च
3010091c अत्र देवाः प्रयच्छन्ति भूतैराराधिताः शुभैः
3010092a आगताः स्माश्रमपदं सौमित्रे प्रविशाग्रतः
3010092c निवेदयेह मां प्राप्तमृषये सह सीतया
3011001a स प्रविश्याश्रमपदं लक्ष्मणो राघवानुजः
3011001c अगस्त्यशिष्यमासाद्य वाक्यमेतदुवाच ह
3011002a राजा दशरथो नाम ज्येष्ठस्तस्य सुतो बली
3011002c रामः प्राप्तो मुनिं द्रष्टुं भार्यया सह सीतया
3011003a लक्ष्मणो नाम तस्याहं भ्राता त्ववरजो हितः
3011003c अनुकूलश्च भक्तश्च यदि ते श्रोत्रमागतः
3011004a ते वयं वनमत्युग्रं प्रविष्टाः पितृशासनात्
3011004c द्रष्टुमिच्छामहे सर्वे भगवन्तं निवेद्यताम्
3011005a तस्य तद्वचनं श्रुत्वा लक्ष्मणस्य तपोधनः
3011005c तथेत्युक्त्वाग्निशरणं प्रविवेश निवेदितुम्
3011006a स प्रविश्य मुनिश्रेष्ठं तपसा दुष्प्रधर्षणम्
3011006c कृताञ्जलिरुवाचेदं रामागमनमञ्जसा
3011007a पुत्रौ दशरथस्येमौ रामो लक्ष्मण एव च
3011007c प्रविष्टावाश्रमपदं सीतया सह भार्यया
3011008a द्रष्टुं भवन्तमायातौ शुश्रूषार्थमरिंदमौ
3011008c यदत्रानन्तरं तत्त्वमाज्ञापयितुमर्हसि
3011009a ततः शिष्यादुपश्रुत्य प्राप्तं रामं सलक्ष्मणम्
3011009c वैदेहीं च महाभागामिदं वचनमब्रवीत्
3011010a दिष्ट्या रामश्चिरस्याद्य द्रष्टुं मां समुपागतः
3011010c मनसा काङ्क्षितं ह्यस्य मयाप्यागमनं प्रति
3011011a गम्यतां सत्कृतो रामः सभार्यः सहलक्ष्मणः
3011011c प्रवेश्यतां समीपं मे किं चासौ न प्रवेशितः
3011012a एवमुक्तस्तु मुनिना धर्मज्ञेन महात्मना
3011012c अभिवाद्याब्रवीच्छिष्यस्तथेति नियताञ्जलिः
3011013a ततो निष्क्रम्य संभ्रान्तः शिष्यो लक्ष्मणमब्रवीत्
3011013c क्वासौ रामो मुनिं द्रष्टुमेतु प्रविशतु स्वयम्
3011014a ततो गत्वाश्रमपदं शिष्येण सह लक्ष्मणः
3011014c दर्शयामास काकुत्स्थं सीतां च जनकात्मजाम्
3011015a तं शिष्यः प्रश्रितं वाक्यमगस्त्यवचनं ब्रुवन्
3011015c प्रावेशयद्यथान्यायं सत्कारार्थं सुसत्कृतम्
3011016a प्रविवेश ततो रामः सीतया सहलक्ष्मणः
3011016c प्रशान्तहरिणाकीर्णमाश्रमं ह्यवलोकयन्
3011017a स तत्र ब्रह्मणः स्थानमग्नेः स्थानं तथैव च
3011017c विष्णोः स्थानं महेन्द्रस्य स्थानं चैव विवस्वतः
3011018a सोमस्थानं भगस्थानं स्थानं कौबेरमेव च
3011018c धातुर्विधातुः स्थानं च वायोः स्थानं तथैव च
3011019a ततः शिष्यैः परिवृतो मुनिरप्यभिनिष्पतत्
3011019c तं ददर्शाग्रतो रामो मुनीनां दीप्ततेजसं
3011019e अब्रवीद्वचनं वीरो लक्ष्मणं लक्ष्मिवर्धनम्
3011020a एष लक्ष्मण निष्क्रामत्यगस्त्यो भगवानृषिः
3011020c औदार्येणावगच्छामि निधानं तपसामिमम्
3011021a एवमुक्त्वा महाबाहुरगस्त्यं सूर्यवर्चसं
3011021c जग्राह परमप्रीतस्तस्य पादौ परंतपः
3011022a अभिवाद्य तु धर्मात्मा तस्थौ रामः कृताञ्जलिः
3011022c सीतया सह वैदेह्या तदा राम सलक्ष्मणः
3011023a प्रतिगृह्य च काकुत्स्थमर्चयित्वासनोदकैः
3011023c कुशलप्रश्नमुक्त्वा च आस्यतामिति सोऽब्रवीत्
3011024a अग्निं हुत्वा प्रदायार्घ्यमतिथिं प्रतिपूज्य च
3011024c वानप्रस्थेन धर्मेण स तेषां भोजनं ददौ
3011025a प्रथमं चोपविश्याथ धर्मज्ञो मुनिपुंगवः
3011025c उवाच राममासीनं प्राञ्जलिं धर्मकोविदम्
3011026a अन्यथा खलु काकुत्स्थ तपस्वी समुदाचरन्
3011026c दुःसाक्षीव परे लोके स्वानि मांसानि भक्षयेत्
3011027a राजा सर्वस्य लोकस्य धर्मचारी महारथः
3011027c पूजनीयश्च मान्यश्च भवान्प्राप्तः प्रियातिथिः
3011028a एवमुक्त्वा फलैर्मूलैः पुष्पैश्चान्यैश्च राघवम्
3011028c पूजयित्वा यथाकामं पुनरेव ततोऽब्रवीत्
3011029a इदं दिव्यं महच्चापं हेमवज्रविभूषितम्
3011029c वैष्णवं पुरुषव्याघ्र निर्मितं विश्वकर्मणा
3011030a अमोघः सूर्यसंकाशो ब्रह्मदत्तः शरोत्तमः
3011030c दत्तो मम महेन्द्रेण तूणी चाक्षयसायकौ
3011031a संपूर्णौ निशितैर्बाणैर्ज्वलद्भिरिव पावकैः
3011031c महाराजत कोशोऽयमसिर्हेमविभूषितः
3011032a अनेन धनुषा राम हत्वा संख्ये महासुरान्
3011032c आजहार श्रियं दीप्तां पुरा विष्णुर्दिवौकसाम्
3011033a तद्धनुस्तौ च तूणीरौ शरं खड्गं च मानद
3011033c जयाय प्रतिगृह्णीष्व वज्रं वज्रधरो यथा
3011034a एवमुक्त्वा महातेजाः समस्तं तद्वरायुधम्
3011034c दत्त्वा रामाय भगवानगस्त्यः पुनरब्रवीत्
3012001a राम प्रीतोऽस्मि भद्रं ते परितुष्टोऽस्मि लक्ष्मण
3012001c अभिवादयितुं यन्मां प्राप्तौ स्थः सह सीतया
3012002a अध्वश्रमेण वां खेदो बाधते प्रचुरश्रमः
3012002c व्यक्तमुत्कण्ठते चापि मैथिली जनकात्मजा
3012003a एषा हि सुकुमारी च दुःखैश्च न विमानिता
3012003c प्राज्यदोषं वनं प्रप्ता भर्तृस्नेहप्रचोदिता
3012004a यथैषा रमते राम इह सीता तथा कुरु
3012004c दुष्करं कृतवत्येषा वने त्वामनुगच्छती
3012005a एषा हि प्रकृतिः स्त्रीणामासृष्टे रघुनन्दन
3012005c समस्थमनुरज्यन्ते विषमस्थं त्यजन्ति च
3012006a शतह्रदानां लोलत्वं शस्त्राणां तीक्ष्णतां तथा
3012006c गरुडानिलयोः शैघ्र्यमनुगच्छन्ति योषितः
3012007a इयं तु भवतो भार्या दोषैरेतैर्विवर्जिताः
3012007c श्लाघ्या च व्यपदेश्या च यथा देवी ह्यरुन्धती
3012008a अलंकृतोऽयं देशश्च यत्र सौमित्रिणा सह
3012008c वैदेह्या चानया राम वत्स्यसि त्वमरिंदम
3012009a एवमुक्तस्तु मुनिना राघवः संयताञ्जलिः
3012009c उवाच प्रश्रितं वाक्यमृषिं दीप्तमिवानलम्
3012010a धन्योऽस्म्यनुगृहीतोऽस्मि यस्य मे मुनिपुंगवः
3012010c गुणैः सभ्रातृभार्यस्य वरदः परितुष्यति
3012011a किं तु व्यादिश मे देशं सोदकं बहुकाननम्
3012011c यत्राश्रमपदं कृत्वा वसेयं निरतः सुखम्
3012012a ततोऽब्रवीन्मुनि श्रेष्ठः श्रुत्वा रामस्य भाषितम्
3012012c ध्यात्वा मुहूर्तं धर्मात्मा धीरो धीरतरं वचः
3012013a इतो द्वियोजने तात बहुमूलफलोदकः
3012013c देशो बहुमृगः श्रीमान्पञ्चवट्यभिविश्रुतः
3012014a तत्र गत्वाश्रमपदं कृत्वा सौमित्रिणा सह
3012014c रमस्व त्वं पितुर्वाक्यं यथोक्तमनुपालयन्
3012015a विदितो ह्येष वृत्तान्तो मम सर्वस्तवानघ
3012015c तपसश्च प्रभावेन स्नेहाद्दशरथस्य च
3012016a हृदयस्थश्च ते छन्दो विज्ञातस्तपसा मया
3012016c इह वासं प्रतिज्ञाय मया सह तपोवने
3012017a अतश्च त्वामहं ब्रूमि गच्छ पञ्चवटीमिति
3012017c स हि रम्यो वनोद्देशो मैथिली तत्र रंस्यते
3012018a स देशः श्लाघनीयश्च नातिदूरे च राघव
3012018c गोदावर्याः समीपे च मैथिली तत्र रंस्यते
3012019a प्राज्यमूलफलैश्चैव नानाद्विज गणैर्युतः
3012019c विविक्तश्च महाबाहो पुण्यो रम्यस्तथैव च
3012020a भवानपि सदारश्च शक्तश्च परिरक्षणे
3012020c अपि चात्र वसन्रामस्तापसान्पालयिष्यसि
3012021a एतदालक्ष्यते वीर मधुकानां महद्वनम्
3012021c उत्तरेणास्य गन्तव्यं न्यग्रोधमभिगच्छता
3012022a ततः स्थलमुपारुह्य पर्वतस्याविदूरतः
3012022c ख्यातः पञ्चवटीत्येव नित्यपुष्पितकाननः
3012023a अगस्त्येनैवमुक्तस्तु रामः सौमित्रिणा सह
3012023c सात्कृत्यामन्त्रयामास तमृषिं सत्यवादिनम्
3012024a तौ तु तेनाभ्यनुज्ञातौ कृतपादाभिवन्दनौ
3012024c तदाश्रमात्पञ्चवटीं जग्मतुः सह सीतया
3012025a गृहीतचापौ तु नराधिपात्मजौ; विषक्ततूणी समरेष्वकातरौ
3012025c यथोपदिष्टेन पथा महर्षिणा; प्रजग्मतुः पञ्चवटीं समाहितौ
3013001a अथ पञ्चवटीं गच्छन्नन्तरा रघुनन्दनः
3013001c आससाद महाकायं गृध्रं भीमपराक्रमम्
3013002a तं दृष्ट्वा तौ महाभागौ वनस्थं रामलक्ष्मणौ
3013002c मेनाते राक्षसं पक्षिं ब्रुवाणौ को भवानिति
3013003a स तौ मधुरया वाचा सौम्यया प्रीणयन्निव
3013003c उवाच वत्स मां विद्धि वयस्यं पितुरात्मनः
3013004a स तं पितृसखं बुद्ध्वा पूजयामास राघवः
3013004c स तस्य कुलमव्यग्रमथ पप्रच्छ नाम च
3013005a रामस्य वचनं श्रुत्वा कुलमात्मानमेव च
3013005c आचचक्षे द्विजस्तस्मै सर्वभूतसमुद्भवम्
3013006a पूर्वकाले महाबाहो ये प्रजापतयोऽभवन्
3013006c तान्मे निगदतः सर्वानादितः शृणु राघव
3013007a कर्दमः प्रथमस्तेषां विकृतस्तदनन्तरम्
3013007c शेषश्च संश्रयश्चैव बहुपुत्रश्च वीर्यवान्
3013008a स्थाणुर्मरीचिरत्रिश्च क्रतुश्चैव महाबलः
3013008c पुलस्त्यश्चाङ्गिराश्चैव प्रचेताः पुलहस्तथा
3013009a दक्षो विवस्वानपरोऽरिष्टनेमिश्च राघव
3013009c कश्यपश्च महातेजास्तेषामासीच्च पश्चिमः
3013010a प्रजापतेस्तु दक्षस्य बभूवुरिति नः श्रुतम्
3013010c षष्टिर्दुहितरो राम यशस्विन्यो महायशः
3013011a कश्यपः प्रतिजग्राह तासामष्टौ सुमध्यमाः
3013011c अदितिं च दितिं चैव दनूमपि च कालकाम्
3013012a ताम्रां क्रोधवशां चैव मनुं चाप्यनलामपि
3013012c तास्तु कन्यास्ततः प्रीतः कश्यपः पुनरब्रवीत्
3013013a पुत्रांस्त्रैलोक्यभर्तॄन्वै जनयिष्यथ मत्समान्
3013013c अदितिस्तन्मना राम दितिश्च दनुरेव च
3013014a कालका च महाबाहो शेषास्त्वमनसोऽभवन्
3013014c अदित्यां जज्ञिरे देवास्त्रयस्त्रिंशदरिंदम
3013015a आदित्या वसवो रुद्रा अश्विनौ च परंतप
3013015c दितिस्त्वजनयत्पुत्रान्दैत्यांस्तात यशस्विनः
3013016a तेषामियं वसुमती पुरासीत्सवनार्णवा
3013016c दनुस्त्वजनयत्पुत्रमश्वग्रीवमरिंदम
3013017a नरकं कालकं चैव कालकापि व्यजायत
3013017c क्रौञ्चीं भासीं तथा श्येनीं धृतराष्ट्रीं तथा शुकीम्
3013018a ताम्रापि सुषुवे कन्याः पञ्चैता लोकविश्रुताः
3013018c उलूकाञ्जनयत्क्रौञ्ची भासी भासान्व्यजायत
3013019a श्येनी श्येनांश्च गृध्रांश्च व्यजायत सुतेजसः
3013019c धृतराष्ट्री तु हंसांश्च कलहंसांश्च सर्वशः
3013020a चक्रवाकांश्च भद्रं ते विजज्ञे सापि भामिनी
3013020c शुकी नतां विजज्ञे तु नताया विनता सुता
3013021a दशक्रोधवशा राम विजज्ञेऽप्यात्मसंभवाः
3013021c मृगीं च मृगमन्दां च हरीं भद्रमदामपि
3013022a मातङ्गीमथ शार्दूलीं श्वेतां च सुरभीं तथा
3013022c सर्वलक्षणसंपन्नां सुरसां कद्रुकामपि
3013023a अपत्यं तु मृगाः सर्वे मृग्या नरवरोत्तम
3013023c ऋष्काश्च मृगमन्दायाः सृमराश्चमरास्तथा
3013024a ततस्त्विरावतीं नाम जज्ञे भद्रमदा सुताम्
3013024c तस्यास्त्वैरावतः पुत्रो लोकनाथो महागजः
3013025a हर्याश्च हरयोऽपत्यं वानराश्च तपस्विनः
3013025c गोलाङ्गूलांश्च शार्दूली व्याघ्रांश्चाजनयत्सुतान्
3013026a मातङ्ग्यास्त्वथ मातङ्गा अपत्यं मनुजर्षभ
3013026c दिशागजं तु श्वेताक्षं श्वेता व्यजनयत्सुतम्
3013027a ततो दुहितरौ राम सुरभिर्देव्यजायत
3013027c रोहिणीं नाम भद्रं ते गन्धर्वीं च यशस्विनीम्
3013028a रोहिण्यजनयद्गा वै गन्धर्वी वाजिनः सुतान्
3013028c सुरसाजनयन्नागान्राम कद्रूश्च पन्नगान्
3013029a मनुर्मनुष्याञ्जनयत्कश्यपस्य महात्मनः
3013029c ब्राह्मणान्क्षत्रियान्वैश्याञ्शूद्रांश्च मनुजर्षभ
3013030a मुखतो ब्राह्मणा जाता उरसः क्षत्रियास्तथा
3013030c ऊरुभ्यां जज्ञिरे वैश्याः पद्भ्यां शूद्रा इति श्रुतिः
3013031a सर्वान्पुण्यफलान्वृक्षाननलापि व्यजायत
3013031c विनता च शुकी पौत्री कद्रूश्च सुरसा स्वसा
3013032a कद्रूर्नागसहस्क्रं तु विजज्ञे धरणीधरम्
3013032c द्वौ पुत्रौ विनतायास्तु गरुडोऽरुण एव च
3013033a तस्माज्जातोऽहमरुणात्संपातिश्च ममाग्रजः
3013033c जटायुरिति मां विद्धि श्येनीपुत्रमरिंदम
3013034a सोऽहं वाससहायस्ते भविष्यामि यदीच्छसि
3013034c सीतां च तात रक्षिष्ये त्वयि याते सलक्ष्मणे
3013035a जटायुषं तु प्रतिपूज्य राघवो; मुदा परिष्वज्य च संनतोऽभवत्
3013035c पितुर्हि शुश्राव सखित्वमात्मवा;ञ्जटायुषा संकथितं पुनः पुनः
3013036a स तत्र सीतां परिदाय मैथिलीं; सहैव तेनातिबलेन पक्षिणा
3013036c जगाम तां पञ्चवटीं सलक्ष्मणो; रिपून्दिधक्षञ्शलभानिवानलः
3014001a ततः पञ्चवटीं गत्वा नानाव्यालमृगायुताम्
3014001c उवाच भ्रातरं रामो लक्ष्मणं दीप्ततेजसं
3014002a आगताः स्म यथोद्दिष्टममुं देशं महर्षिणा
3014002c अयं पञ्चवटी देशः सौम्य पुष्पितकाननः
3014003a सर्वतश्चार्यतां दृष्टिः कानने निपुणो ह्यसि
3014003c आश्रमः कतरस्मिन्नो देशे भवति संमतः
3014004a रमते यत्र वैदेही त्वमहं चैव लक्ष्मण
3014004c तादृशो दृश्यतां देशः संनिकृष्टजलाशयः
3014005a वनरामण्यकं यत्र जलरामण्यकं तथा
3014005c संनिकृष्टं च यत्र स्यात्समित्पुष्पकुशोदकम्
3014006a एवमुक्तस्तु रामेण लक्मणः संयताञ्जलिः
3014006c सीता समक्षं काकुत्स्थमिदं वचनमब्रवीत्
3014007a परवानस्मि काकुत्स्थ त्वयि वर्षशतं स्थिते
3014007c स्वयं तु रुचिरे देशे क्रियतामिति मां वद
3014008a सुप्रीतस्तेन वाक्येन लक्ष्मणस्य महाद्युतिः
3014008c विमृशन्रोचयामास देशं सर्वगुणान्वितम्
3014009a स तं रुचिरमाक्रम्य देशमाश्रमकर्मणि
3014009c हस्ते गृहीत्वा हस्तेन रामः सौमित्रिमब्रवीत्
3014010a अयं देशः समः श्रीमान्पुष्पितैर्तरुभिर्वृतः
3014010c इहाश्रमपदं सौम्य यथावत्कर्तुमर्हसि
3014011a इयमादित्यसंकाशैः पद्मैः सुरभिगन्धिभिः
3014011c अदूरे दृश्यते रम्या पद्मिनी पद्मशोभिता
3014012a यथाख्यातमगस्त्येन मुनिना भावितात्मना
3014012c इयं गोदावरी रम्या पुष्पितैस्तरुभिर्वृता
3014013a हंसकारण्डवाकीर्णा चक्रवाकोपशोभिता
3014013c नातिदूरे न चासन्ने मृगयूथनिपीडिता
3014014a मयूरनादिता रम्याः प्रांशवो बहुकन्दराः
3014014c दृश्यन्ते गिरयः सौम्य फुल्लैस्तरुभिरावृताः
3014015a सौवर्णे राजतैस्ताम्रैर्देशे देशे च धातुभिः
3014015c गवाक्षिता इवाभान्ति गजाः परमभक्तिभिः
3014016a सालैस्तालैस्तमालैश्च खर्जूरैः पनसाम्रकैः
3014016c नीवारैस्तिमिशैश्चैव पुंनागैश्चोपशोभिताः
3014017a चूतैरशोकैस्तिलकैश्चम्पकैः केतकैरपि
3014017c पुष्पगुल्मलतोपेतैस्तैस्तैस्तरुभिरावृताः
3014018a चन्दनैः स्यन्दनैर्नीपैः पनसैर्लकुचैरपि
3014018c धवाश्वकर्णखदिरैः शमीकिंशुकपाटलैः
3014019a इदं पुण्यमिदं मेध्यमिदं बहुमृगद्विजम्
3014019c इह वत्स्याम सौमित्रे सार्धमेतेन पक्षिणा
3014020a एवमुक्तस्तु रामेण लक्ष्मणः परवीरहा
3014020c अचिरेणाश्रमं भ्रातुश्चकार सुमहाबलः
3014021a पर्णशालां सुविपुलां तत्र संघातमृत्तिकाम्
3014021c सुस्तम्भां मस्करैर्दीर्घैः कृतवंशां सुशोभनाम्
3014022a स गत्वा लक्ष्मणः श्रीमान्नदीं गोदावरीं तदा
3014022c स्नात्वा पद्मानि चादाय सफलः पुनरागतः
3014023a ततः पुष्पबलिं कृत्वा शान्तिं च स यथाविधि
3014023c दर्शयामास रामाय तदाश्रमपदं कृतम्
3014024a स तं दृष्ट्वा कृतं सौम्यमाश्रमं सह सीतया
3014024c राघवः पर्णशालायां हर्षमाहारयत्परम्
3014025a सुसंहृष्टः परिष्वज्य बाहुभ्यां लक्ष्मणं तदा
3014025c अतिस्निग्धं च गाढं च वचनं चेदमब्रवीत्
3014026a प्रीतोऽस्मि ते महत्कर्म त्वया कृतमिदं प्रभो
3014026c प्रदेयो यन्निमित्तं ते परिष्वङ्गो मया कृतः
3014027a भावज्ञेन कृतज्ञेन धर्मज्ञेन च लक्ष्मण
3014027c त्वया पुत्रेण धर्मात्मा न संवृत्तः पिता मम
3014028a एवं लक्ष्मणमुक्त्वा तु राघवो लक्ष्मिवर्धनः
3014028c तस्मिन्देशे बहुफले न्यवसत्स सुखं वशी
3014029a कंचित्कालं स धर्मात्मा सीतया लक्ष्मणेन च
3014029c अन्वास्यमानो न्यवसत्स्वर्गलोके यथामरः
3015001a वसतस्तस्य तु सुखं राघवस्य महात्मनः
3015001c शरद्व्यपाये हेमन्त ऋतुरिष्टः प्रवर्तते
3015002a स कदाचित्प्रभातायां शर्वर्यां रघुनन्दनः
3015002c प्रययावभिषेकार्थं रम्यां गोदावरीं नदीम्
3015003a प्रह्वः कलशहस्तस्तं सीतया सह वीर्यवान्
3015003c पृष्ठतोऽनुव्रजन्भ्राता सौमित्रिरिदमब्रवीत्
3015004a अयं स कालः संप्राप्तः प्रियो यस्ते प्रियंवद
3015004c अलंकृत इवाभाति येन संवत्सरः शुभः
3015005a नीहारपरुषो लोकः पृथिवी सस्यमालिनी
3015005c जलान्यनुपभोग्यानि सुभगो हव्यवाहनः
3015006a नवाग्रयणपूजाभिरभ्यर्च्य पितृदेवताः
3015006c कृताग्रयणकाः काले सन्तो विगतकल्मषाः
3015007a प्राज्यकामा जनपदाः संपन्नतरगोरसाः
3015007c विचरन्ति महीपाला यात्रार्थं विजिगीषवः
3015008a सेवमाने दृढं सूर्ये दिशमन्तकसेविताम्
3015008c विहीनतिलकेव स्त्री नोत्तरा दिक्प्रकाशते
3015009a प्रकृत्या हिमकोशाढ्यो दूरसूर्यश्च साम्प्रतम्
3015009c यथार्थनामा सुव्यक्तं हिमवान्हिमवान्गिरिः
3015010a अत्यन्तसुखसंचारा मध्याह्ने स्पर्शतः सुखाः
3015010c दिवसाः सुभगादित्याश्छायासलिलदुर्भगाः
3015011a मृदुसूर्याः सनीहाराः पटुशीताः समारुताः
3015011c शून्यारण्या हिमध्वस्ता दिवसा भान्ति साम्प्रतम्
3015012a निवृत्ताकाशशयनाः पुष्यनीता हिमारुणाः
3015012c शीता वृद्धतरायामास्त्रियामा यान्ति साम्प्रतम्
3015013a रविसंक्रान्तसौभाग्यस्तुषारारुणमण्डलः
3015013c निःश्वासान्ध इवादर्शश्चन्द्रमा न प्रकाशते
3015014a ज्योत्स्ना तुषारमलिना पौर्णमास्यां न राजते
3015014c सीतेव चातपश्यामा लक्ष्यते न तु शोभते
3015015a प्रकृत्या शीतलस्पर्शो हिमविद्धश्च साम्प्रतम्
3015015c प्रवाति पश्चिमो वायुः काले द्विगुणशीतलः
3015016a बाष्पच्छन्नान्यरण्यानि यवगोधूमवन्ति च
3015016c शोभन्तेऽभ्युदिते सूर्ये नदद्भिः क्रौञ्चसारसैः
3015017a खर्जूरपुष्पाकृतिभिः शिरोभिः पूर्णतण्डुलैः
3015017c शोभन्ते किं चिदालम्बाः शालयः कनकप्रभाः
3015018a मयूखैरुपसर्पद्भिर्हिमनीहारसंवृतैः
3015018c दूरमभ्युदितः सूर्यः शशाङ्क इव लक्ष्यते
3015019a अग्राह्यवीर्यः पूर्वाह्णे मध्याह्ने स्पर्शतः सुखः
3015019c संरक्तः किंचिदापाण्डुरातपः शोभते क्षितौ
3015020a अवश्यायनिपातेन किंचित्प्रक्लिन्नशाद्वला
3015020c वनानां शोभते भूमिर्निविष्टतरुणातपा
3015021a अवश्यायतमोनद्धा नीहारतमसावृताः
3015021c प्रसुप्ता इव लक्ष्यन्ते विपुष्पा वनराजयः
3015022a बाष्पसंछन्नसलिला रुतविज्ञेयसारसाः
3015022c हिमार्द्रवालुकैस्तीरैः सरितो भान्ति साम्प्रतम्
3015023a तुषारपतनाच्चैव मृदुत्वाद्भास्करस्य च
3015023c शैत्यादगाग्रस्थमपि प्रायेण रसवज्जलम्
3015024a जराजर्जरितैः पर्णैः शीर्णकेसरकर्णिकैः
3015024c नालशेषा हिमध्वस्ता न भान्ति कमलाकराः
3015025a अस्मिंस्तु पुरुषव्याघ्र काले दुःखसमन्वितः
3015025c तपश्चरति धर्मात्मा त्वद्भक्त्या भरतः पुरे
3015026a त्यक्त्वा राज्यं च मानं च भोगांश्च विविधान्बहून्
3015026c तपस्वी नियताहारः शेते शीते महीतले
3015027a सोऽपि वेलामिमां नूनमभिषेकार्थमुद्यतः
3015027c वृतः प्रकृतिभिर्नित्यं प्रयाति सरयूं नदीम्
3015028a अत्यन्तसुखसंवृद्धः सुकुमारो हिमार्दितः
3015028c कथं त्वपररात्रेषु सरयूमवगाहते
3015029a पद्मपत्रेक्षणः श्यामः श्रीमान्निरुदरो महान्
3015029c धर्मज्ञः सत्यवादी च ह्रीनिषेधो जितेन्द्रियः
3015030a प्रियाभिभाषी मधुरो दीर्घबाहुररिंदमः
3015030c संत्यज्य विविधान्सौख्यानार्यं सर्वात्मनाश्रितः
3015031a जितः स्वर्गस्तव भ्रात्रा भरतेन महात्मना
3015031c वनस्थमपि तापस्ये यस्त्वामनुविधीयते
3015032a न पित्र्यमनुवर्न्तन्ते मातृकं द्विपदा इति
3015032c ख्यातो लोकप्रवादोऽयं भरतेनान्यथाकृतः
3015033a भर्ता दशरथो यस्याः साधुश्च भरतः सुतः
3015033c कथं नु साम्बा कैकेयी तादृशी क्रूरदर्शिनी
3015034a इत्येवं लक्ष्मणे वाक्यं स्नेहाद्ब्रुवति धार्मिके
3015034c परिवादं जनन्यास्तमसहन्राघवोऽब्रवीत्
3015035a न तेऽम्बा मध्यमा तात गर्हितव्या कथंचन
3015035c तामेवेक्ष्वाकुनाथस्य भरतस्य कथां कुरु
3015036a निश्चितापि हि मे बुद्धिर्वनवासे दृढव्रता
3015036c भरतस्नेहसंतप्ता बालिशीक्रियते पुनः
3015037a इत्येवं विलपंस्तत्र प्राप्य गोदावरीं नदीम्
3015037c चक्रेऽभिषेकं काकुत्स्थः सानुजः सह सीतया
3015038a तर्पयित्वाथ सलिलैस्ते पितॄन्दैवतानि च
3015038c स्तुवन्ति स्मोदितं सूर्यं देवताश्च समाहिताः
3015039a कृताभिषेकः स रराज रामः; सीताद्वितीयः सह लक्ष्मणेन
3015039c कृताभिषेकस्त्वगराजपुत्र्या; रुद्रः सनन्दिर्भगवानिवेशः
3016001a कृताभिषेको रामस्तु सीता सौमित्रिरेव च
3016001c तस्माद्गोदावरीतीरात्ततो जग्मुः स्वमाश्रमम्
3016002a आश्रमं तमुपागम्य राघवः सहलक्ष्मणः
3016002c कृत्वा पौर्वाह्णिकं कर्म पर्णशालामुपागमत्
3016003a स रामः पर्णशालायामासीनः सह सीतया
3016003c विरराज महाबाहुश्चित्रया चन्द्रमा इव
3016003e लक्ष्मणेन सह भ्रात्रा चकार विविधाः कथाः
3016004a तदासीनस्य रामस्य कथासंसक्तचेतसः
3016004c तं देशं राक्षसी काचिदाजगाम यदृच्छया
3016005a सा तु शूर्पणखा नाम दशग्रीवस्य रक्षसः
3016005c भगिनी राममासाद्य ददर्श त्रिदशोपमम्
3016006a सिंहोरस्कं महाबाहुं पद्मपत्रनिभेक्षणम्
3016006c सुकुमारं महासत्त्वं पार्थिवव्यञ्जनान्वितम्
3016007a राममिन्दीवरश्यामं कन्दर्पसदृशप्रभम्
3016007c बभूवेन्द्रोपमं दृष्ट्वा राक्षसी काममोहिता
3016008a सुमुखं दुर्मुखी रामं वृत्तमध्यं महोदरी
3016008c विशालाक्षं विरूपाक्षी सुकेशं ताम्रमूर्धजा
3016009a प्रियरूपं विरूपा सा सुस्वरं भैरवस्वना
3016009c तरुणं दारुणा वृद्धा दक्षिणं वामभाषिणी
3016010a न्यायवृत्तं सुदुर्वृत्ता प्रियमप्रियदर्शना
3016010c शरीरजसमाविष्टा राक्षसी राममब्रवीत्
3016011a जटी तापसरूपेण सभार्यः शरचापधृक्
3016011c आगतस्त्वमिमं देशं कथं राक्षससेवितम्
3016012a एवमुक्तस्तु राक्षस्या शूर्पणख्या परंतपः
3016012c ऋजुबुद्धितया सर्वमाख्यातुमुपचक्रमे
3016013a आसीद्दशरथो नाम राजा त्रिदशविक्रमः
3016013c तस्याहमग्रजः पुत्रो रामो नाम जनैः श्रुतः
3016014a भ्रातायं लक्ष्मणो नाम यवीयान्मामनुव्रतः
3016014c इयं भार्या च वैदेही मम सीतेति विश्रुता
3016015a नियोगात्तु नरेन्द्रस्य पितुर्मातुश्च यन्त्रितः
3016015c धर्मार्थं धर्मकाङ्क्षी च वनं वस्तुमिहागतः
3016016a त्वां तु वेदितुमिच्छामि कथ्यतां कासि कस्य वा
3016016c इह वा किंनिमित्तं त्वमागता ब्रूहि तत्त्वतः
3016017a साब्रवीद्वचनं श्रुत्वा राक्षसी मदनार्दिता
3016017c श्रूयतां राम वक्ष्यामि तत्त्वार्थं वचनं मम
3016018a अहं शूर्पणखा नाम राक्षसी कामरूपिणी
3016018c अरण्यं विचरामीदमेका सर्वभयंकरा
3016019a रावणो नाम मे भ्राता राक्षसो राक्षसेश्वरः
3016019c प्रवृद्धनिद्रश्च सदा कुम्भकर्णो महाबलः
3016020a विभीषणस्तु धर्मात्मा न तु राक्षसचेष्टितः
3016020c प्रख्यातवीर्यौ च रणे भ्रातरौ खरदूषणौ
3016021a तानहं समतिक्रान्ता राम त्वापूर्वदर्शनात्
3016021c समुपेतास्मि भावेन भर्तारं पुरुषोत्तमम्
3016021e चिराय भव भर्ता मे सीतया किं करिष्यसि
3016022a विकृता च विरूपा च न सेयं सदृशी तव
3016022c अहमेवानुरूपा ते भार्यारूपेण पश्य माम्
3016023a इमां विरूपामसतीं करालां निर्णतोदरीम्
3016023c अनेन सह ते भ्रात्रा भक्षयिष्यामि मानुषीम्
3016024a ततः पर्वतशृङ्गाणि वनानि विविधानि च
3016024c पश्यन्सह मया कान्त दण्डकान्विचरिष्यसि
3016025a इत्येवमुक्तः काकुत्स्थः प्रहस्य मदिरेक्षणाम्
3016025c इदं वचनमारेभे वक्तुं वाक्यविशारदः
3017001a तां तु शूर्पणखां रामः कामपाशावपाशिताम्
3017001c स्वेच्छया श्लक्ष्णया वाचा स्मितपूर्वमथाब्रवीत्
3017002a कृतदारोऽस्मि भवति भार्येयं दयिता मम
3017002c त्वद्विधानां तु नारीणां सुदुःखा ससपत्नता
3017003a अनुजस्त्वेष मे भ्राता शीलवान्प्रियदर्शनः
3017003c श्रीमानकृतदारश्च लक्ष्मणो नाम वीर्यवान्
3017004a अपूर्वी भार्यया चार्थी तरुणः प्रियदर्शनः
3017004c अनुरूपश्च ते भर्ता रूपस्यास्य भविष्यति
3017005a एनं भज विशालाक्षि भर्तारं भ्रातरं मम
3017005c असपत्ना वरारोहे मेरुमर्कप्रभा यथा
3017006a इति रामेण सा प्रोक्ता राक्षसी काममोहिता
3017006c विसृज्य रामं सहसा ततो लक्ष्मणमब्रवीत्
3017007a अस्य रूपस्य ते युक्ता भार्याहं वरवर्णिनी
3017007c मया सह सुखं सर्वान्दण्डकान्विचरिष्यसि
3017008a एवमुक्तस्तु सौमित्री राक्षस्या वाक्यकोविदः
3017008c ततः शूर्पणखीं स्मित्वा लक्ष्मणो युक्तमब्रवीत्
3017009a कथं दासस्य मे दासी भार्या भवितुमिच्छसि
3017009c सोऽहमार्येण परवान्भ्रात्रा कमलवर्णिनि
3017010a समृद्धार्थस्य सिद्धार्था मुदितामलवर्णिनी
3017010c आर्यस्य त्वं विशालाक्षि भार्या भव यवीयसी
3017011a एतां विरूपामसतीं करालां निर्णतोदरीम्
3017011c भार्यां वृद्धां परित्यज्य त्वामेवैष भजिष्यति
3017012a को हि रूपमिदं श्रेष्ठं संत्यज्य वरवर्णिनि
3017012c मानुषेषु वरारोहे कुर्याद्भावं विचक्षणः
3017013a इति सा लक्ष्मणेनोक्ता कराला निर्णतोदरी
3017013c मन्यते तद्वचः सत्यं परिहासाविचक्षणा
3017014a सा रामं पर्णशालायामुपविष्टं परंतपम्
3017014c सीतया सह दुर्धर्षमब्रवीत्काममोहिता
3017015a इमां विरूपामसतीं करालां निर्णतोदरीम्
3017015c वृद्धां भार्यामवष्टभ्य न मां त्वं बहु मन्यसे
3017016a अद्येमां भक्षयिष्यामि पश्यतस्तव मानुषीम्
3017016c त्वया सह चरिष्यामि निःसपत्ना यथासुखम्
3017017a इत्युक्त्वा मृगशावाक्षीमलातसदृशेक्षणा
3017017c अभ्यधावत्सुसंक्रुद्धा महोल्का रोहिणीमिव
3017018a तां मृत्युपाशप्रतिमामापतन्तीं महाबलः
3017018c निगृह्य रामः कुपितस्ततो लक्ष्मणमब्रवीत्
3017019a क्रूरैरनार्यैः सौमित्रे परिहासः कथंचन
3017019c न कार्यः पश्य वैदेहीं कथंचित्सौम्य जीवतीम्
3017020a इमां विरूपामसतीमतिमत्तां महोदरीम्
3017020c राक्षसीं पुरुषव्याघ्र विरूपयितुमर्हसि
3017021a इत्युक्तो लक्ष्मणस्तस्याः क्रुद्धो रामस्य पश्यतः
3017021c उद्धृत्य खड्गं चिच्छेद कर्णनासं महाबलः
3017022a निकृत्तकर्णनासा तु विस्वरं सा विनद्य च
3017022c यथागतं प्रदुद्राव घोरा शूर्पणखा वनम्
3017023a सा विरूपा महाघोरा राक्षसी शोणितोक्षिता
3017023c ननाद विविधान्नादान्यथा प्रावृषि तोयदः
3017024a सा विक्षरन्ती रुधिरं बहुधा घोरदर्शना
3017024c प्रगृह्य बाहू गर्जन्ती प्रविवेश महावनम्
3017025a ततस्तु सा राक्षससंघसंवृतं; खरं जनस्थानगतं विरूपिता
3017025c उपेत्य तं भ्रातरमुग्रतेजसं; पपात भूमौ गगनाद्यथाशनिः
3017026a ततः सभार्यं भयमोहमूर्छिता; सलक्ष्मणं राघवमागतं वनम्
3017026c विरूपणं चात्मनि शोणितोक्षिता; शशंस सर्वं भगिनी खरस्य सा
3018001a तां तथा पतितां दृष्ट्वा विरूपां शोणितोक्षिताम्
3018001c भगिनीं क्रोधसंतप्तः खरः पप्रच्छ राक्षसः
3018002a बलविक्रमसंपन्ना कामगा कामरूपिणी
3018002c इमामवस्थां नीता त्वं केनान्तकसमा गता
3018003a देवगन्धर्वभूतानामृषीणां च महात्मनाम्
3018003c कोऽयमेवं महावीर्यस्त्वां विरूपां चकार ह
3018004a न हि पश्याम्यहं लोके यः कुर्यान्मम विप्रियम्
3018004c अन्तरेन सहस्राक्षं महेन्द्रं पाकशासनम्
3018005a अद्याहं मार्गणैः प्राणानादास्ये जीवितान्तकैः
3018005c सलिले क्षीरमासक्तं निष्पिबन्निव सारसः
3018006a निहतस्य मया संख्ये शरसंकृत्तमर्मणः
3018006c सफेनं रुधिरं रक्तं मेदिनी कस्य पास्यति
3018007a कस्य पत्ररथाः कायान्मांसमुत्कृत्य संगताः
3018007c प्रहृष्टा भक्षयिष्यन्ति निहतस्य मया रणे
3018008a तं न देवा न गन्धर्वा न पिशाचा न राक्षसाः
3018008c मयापकृष्टं कृपणं शक्तास्त्रातुं महाहवे
3018009a उपलभ्य शनैः संज्ञां तं मे शंसितुमर्हसि
3018009c येन त्वं दुर्विनीतेन वने विक्रम्य निर्जिता
3018010a इति भ्रातुर्वचः श्रुत्वा क्रुद्धस्य च विशेषतः
3018010c ततः शूर्पणखा वाक्यं सबाष्पमिदमब्रवीत्
3018011a तरुणौ रूपसंपन्नौ सुकूमारौ महाबलौ
3018011c पुण्डरीकविशालाक्षौ चीरकृष्णाजिनाम्बरौ
3018012a गन्धर्वराजप्रतिमौ पार्थिवव्यञ्जनान्वितौ
3018012c देवौ वा मानुषौ वा तौ न तर्कयितुमुत्सहे
3018013a तरुणी रूपसंपन्ना सर्वाभरणभूषिता
3018013c दृष्टा तत्र मया नारी तयोर्मध्ये सुमध्यमा
3018014a ताभ्यामुभाभ्यां संभूय प्रमदामधिकृत्य ताम्
3018014c इमामवस्थां नीताहं यथानाथासती तथा
3018015a तस्याश्चानृजुवृत्तायास्तयोश्च हतयोरहम्
3018015c सफेनं पातुमिच्छामि रुधिरं रणमूर्धनि
3018016a एष मे प्रथमः कामः कृतस्तात त्वया भवेत्
3018016c तस्यास्तयोश्च रुधिरं पिबेयमहमाहवे
3018017a इति तस्यां ब्रुवाणायां चतुर्दश महाबलान्
3018017c व्यादिदेश खरः क्रुद्धो राक्षसानन्तकोपमान्
3018018a मानुषौ शस्त्रसंपन्नौ चीरकृष्णाजिनाम्बरौ
3018018c प्रविष्टौ दण्डकारण्यं घोरं प्रमदया सह
3018019a तौ हत्वा तां च दुर्वृत्तामुपावर्तितुमर्हथ
3018019c इयं च रुधिरं तेषां भगिनी मम पास्यति
3018020a मनोरथोऽयमिष्टोऽस्या भगिन्या मम राक्षसाः
3018020c शीघ्रं संपद्यतां गत्वा तौ प्रमथ्य स्वतेजसा
3018021a इति प्रतिसमादिष्टा राक्षसास्ते चतुर्दश
3018021c तत्र जग्मुस्तया सार्धं घना वातेरिता यथा
3019001a ततः शूर्पणखा घोरा राघवाश्रममागता
3019001c रक्षसामाचचक्षे तौ भ्रातरौ सह सीतया
3019002a ते रामं पर्णशालायामुपविष्टं महाबलम्
3019002c ददृशुः सीतया सार्धं वैदेह्या लक्ष्मणेन च
3019003a तान्दृष्ट्वा राघवः श्रीमानागतां तां च राक्षसीम्
3019003c अब्रवीद्भ्रातरं रामो लक्ष्मणं दीप्ततेजसं
3019004a मुहूर्तं भव सौमित्रे सीतायाः प्रत्यनन्तरः
3019004c इमानस्या वधिष्यामि पदवीमागतानिह
3019005a वाक्यमेतत्ततः श्रुत्वा रामस्य विदितात्मनः
3019005c तथेति लक्ष्मणो वाक्यं रामस्य प्रत्यपूजयत्
3019006a राघवोऽपि महच्चापं चामीकरविभूषितम्
3019006c चकार सज्यं धर्मात्मा तानि रक्षांसि चाब्रवीत्
3019007a पुत्रौ दशरथस्यावां भ्रातरौ रामलक्ष्मणौ
3019007c प्रविष्टौ सीतया सार्धं दुश्चरं दण्डकावनम्
3019008a फलमूलाशनौ दान्तौ तापसौ धर्मचारिणौ
3019008c वसन्तौ दण्डकारण्ये किमर्थमुपहिंसथ
3019009a युष्मान्पापात्मकान्हन्तुं विप्रकारान्महावने
3019009c ऋषीणां तु नियोगेन प्राप्तोऽहं सशरासनः
3019010a तिष्ठतैवात्र संतुष्टा नोपसर्पितुमर्हथ
3019010c यदि प्राणैरिहार्थो वो निवर्तध्वं निशाचराः
3019011a तस्य तद्वचनं श्रुत्वा राक्षसास्ते चतुर्दश
3019011c ऊचुर्वाचं सुसंक्रुद्धा ब्रह्मघ्नः शूलपाणयः
3019012a संरक्तनयना घोरा रामं रक्तान्तलोचनम्
3019012c परुषा मधुराभाषं हृष्टादृष्टपराक्रमम्
3019013a क्रोधमुत्पाद्य नो भर्तुः खरस्य सुमहात्मनः
3019013c त्वमेव हास्यसे प्राणानद्यास्माभिर्हतो युधि
3019014a का हि ते शक्तिरेकस्य बहूनां रणमूर्धनि
3019014c अस्माकमग्रतः स्थातुं किं पुनर्योद्धुमाहवे
3019015a एभिर्बाहुप्रयुक्तैर्नः परिघैः शूलपट्टिशैः
3019015c प्राणांस्त्यक्ष्यसि वीर्यं च धनुश्च करपीडितम्
3019016a इत्येवमुक्त्वा संरब्धा राक्षसास्ते चतुर्दश
3019016c उद्यतायुधनिस्त्रिंशा राममेवाभिदुद्रुवुः
3019016e चिक्षिपुस्तानि शूलानि राघवं प्रति दुर्जयम्
3019017a तानि शूलानि काकुत्स्थः समस्तानि चतुर्दश
3019017c तावद्भिरेव चिच्छेद शरैः काञ्चनभूषणैः
3019018a ततः पश्चान्महातेजा नाराचान्सूर्यसंनिभान्
3019018c जग्राह परमक्रुद्धश्चतुर्दश शिलाशितान्
3019019a गृहीत्वा धनुरायम्य लक्ष्यानुद्दिश्य राक्षसान्
3019019c मुमोच राघवो बाणान्वज्रानिव शतक्रतुः
3019020a रुक्मपुङ्खाश्च विशिखाः प्रदीप्ता हेमभूषणाः
3019020c अन्तरिक्षे महोल्कानां बभूवुस्तुल्यवर्चसः
3019021a ते भित्त्वा रक्षसां वेगाद्वक्षांसि रुधिराप्लुताः
3019021c विनिष्पेतुस्तदा भूमौ न्यमज्जन्ताशनिस्वनाः
3019022a ते भिन्नहृदया भूमौ छिन्नमूला इव द्रुमाः
3019022c निपेतुः शोणितार्द्राङ्गा विकृता विगतासवः
3019023a तान्भूमौ पतितान्दृष्ट्वा राक्षसी क्रोधमूर्छिता
3019023c परित्रस्ता पुनस्तत्र व्यसृजद्भैरवं रवम्
3019024a सा नदन्ती महानादं जवाच्छूर्पणखा पुनः
3019024c उपगम्य खरं सा तु किंचित्संशुष्क शोणिता
3019024e पपात पुनरेवार्ता सनिर्यासेव वल्लरी
3019025a निपातितान्प्रेक्ष्य रणे तु राक्षसा;न्प्रधाविता शूर्पणखा पुनस्ततः
3019025c वधं च तेषां निखिलेन रक्षसां; शशंस सर्वं भगिनी खरस्य सा
3020001a स पुनः पतितां दृष्ट्वा क्रोधाच्छूर्पणखां खरः
3020001c उवाच व्यक्तता वाचा तामनर्थार्थमागताम्
3020002a मया त्विदानीं शूरास्ते राक्षसा रुधिराशनाः
3020002c त्वत्प्रियार्थं विनिर्दिष्टाः किमर्थं रुद्यते पुनः
3020003a भक्ताश्चैवानुरक्ताश्च हिताश्च मम नित्यशः
3020003c घ्नन्तोऽपि न निहन्तव्या न न कुर्युर्वचो मम
3020004a किमेतच्छ्रोतुमिच्छामि कारणं यत्कृते पुनः
3020004c हा नाथेति विनर्दन्ती सर्पवद्वेष्टसे क्षितौ
3020005a अनाथवद्विलपसि किं नु नाथे मयि स्थिते
3020005c उत्तिष्ठोत्तिष्ठ मा भैषीर्वैक्लव्यं त्यज्यतामिह
3020006a इत्येवमुक्ता दुर्धर्षा खरेण परिसान्त्विता
3020006c विमृज्य नयने सास्रे खरं भ्रातरमब्रवीत्
3020007a प्रेषिताश्च त्वया शूरा राक्षसास्ते चतुर्दश
3020007c निहन्तुं राघवं घोरा मत्प्रियार्थं सलक्ष्मणम्
3020008a ते तु रामेण सामर्षाः शूलपट्टिशपाणयः
3020008c समरे निहताः सर्वे सायकैर्मर्मभेदिभिः
3020009a तान्भूमौ पतितान्दृष्ट्वा क्षणेनैव महाबलान्
3020009c रामस्य च महत्कर्म महांस्त्रासोऽभवन्मम
3020010a सास्मि भीता समुद्विग्ना विषण्णा च निशाचर
3020010c शरणं त्वां पुनः प्राप्ता सर्वतो भयदर्शिनी
3020011a विषादनक्राध्युषिते परित्रासोर्मिमालिनि
3020011c किं मां न त्रायसे मग्नां विपुले शोकसागरे
3020012a एते च निहता भूमौ रामेण निशितैः शरैः
3020012c ये च मे पदवीं प्राप्ता राक्षसाः पिशिताशनाः
3020013a मयि ते यद्यनुक्रोशो यदि रक्षःसु तेषु च
3020013c रामेण यदि शक्तिस्ते तेजो वास्ति निशाचर
3020013e दण्डकारण्यनिलयं जहि राक्षसकण्टकम्
3020014a यदि रामं ममामित्रमद्य त्वं न वधिष्यसि
3020014c तव चैवाग्रतः प्राणांस्त्यक्ष्यामि निरपत्रपा
3020015a बुद्ध्याहमनुपश्यामि न त्वं रामस्य संयुगे
3020015c स्थातुं प्रतिमुखे शक्तः सचापस्य महारणे
3020016a शूरमानी न शूरस्त्वं मिथ्यारोपितविक्रमः
3020016c मानुषौ यन्न शक्नोषि हन्तुं तौ रामलक्ष्मणौ
3020017a अपयाहि जनस्थानात्त्वरितः सहबान्धवः
3020017c निःसत्त्वस्याल्पवीर्यस्य वासस्ते कीदृशस्त्विह
3020018a रामतेजोऽभिभूतो हि त्वं क्षिप्रं विनशिष्यसि
3020018c स हि तेजःसमायुक्तो रामो दशरथात्मजः
3020018e भ्राता चास्य महावीर्यो येन चास्मि विरूपिता
3021001a एवमाधर्षितः शूरः शूर्पणख्या खरस्तदा
3021001c उवाच रक्षसां मध्ये खरः खरतरं वचः
3021002a तवापमानप्रभवः क्रोधोऽयमतुलो मम
3021002c न शक्यते धारयितुं लवणाम्भ इवोत्थितम्
3021003a न रामं गणये वीर्यान्मानुषं क्षीणजीवितम्
3021003c आत्मा दुश्चरितैः प्राणान्हतो योऽद्य विमोक्ष्यति
3021004a बाष्पः संह्रियतामेष संभ्रमश्च विमुच्यताम्
3021004c अहं रामः सह भ्रात्रा नयामि यमसादनम्
3021005a परश्वधहतस्याद्य मन्दप्राणस्य भूतले
3021005c रामस्य रुधिरं रक्तमुष्णं पास्यसि राक्षसि
3021006a सा प्रहृष्ट्वा वचः श्रुत्वा खरस्य वदनाच्च्युतम्
3021006c प्रशशंस पुनर्मौर्ख्याद्भ्रातरं रक्षसां वरम्
3021007a तया परुषितः पूर्वं पुनरेव प्रशंसितः
3021007c अब्रवीद्दूषणं नाम खरः सेनापतिं तदा
3021008a चतुर्दश सहस्राणि मम चित्तानुवर्तिनाम्
3021008c रक्षसीं भीमवेगानां समरेष्वनिवर्तिनाम्
3021009a नीलजीमूतवर्णानां घोराणां क्रूरकर्मणाम्
3021009c लोकसिंहाविहाराणां बलिनामुग्रतेजसाम्
3021010a तेषां शार्दूलदर्पाणां महास्यानां महौजसाम्
3021010c सर्वोद्योगमुदीर्णानां रक्षसां सौम्य कारय
3021011a उपस्थापय मे क्षिप्रं रथं सौम्य धनूंषि च
3021011c शरांश्च चित्रान्खड्गांश्च शक्तीश्च विविधाः शिताः
3021012a अग्रे निर्यातुमिच्छामि पौलस्त्यानां महात्मनाम्
3021012c वधार्थं दुर्विनीतस्य रामस्य रणकोविदः
3021013a इति तस्य ब्रुवाणस्य सूर्यवर्णं महारथम्
3021013c सदश्वैः शबलैर्युक्तमाचचक्षेऽथ दूषणः
3021014a तं मेरुशिखराकारं तप्तकाञ्चनभूषणम्
3021014c हेमचक्रमसंबाधं वैदूर्यमय कूबरम्
3021015a मत्स्यैः पुष्पैर्द्रुमैः शैलैश्चन्द्रसूर्यैश्च काञ्चनैः
3021015c माङ्गल्यैः पक्षिसंघैश्च ताराभिश्च समावृतम्
3021016a ध्वजनिस्त्रिंशसंपन्नं किङ्किणीकविभूषितम्
3021016c सदश्वयुक्तं सोऽमर्षादारुरोह रथं खरः
3021017a निशाम्य तं रथगतं राक्षसा भीमविक्रमाः
3021017c तस्थुः संपरिवार्यैनं दूषणं च महाबलम्
3021018a खरस्तु तान्महेष्वासान्घोरचर्मायुधध्वजान्
3021018c निर्यातेत्यब्रवीद्दृष्ट्वा रथस्थः सर्वराक्षसान्
3021019a ततस्तद्राक्षसं सैन्यं घोरचर्मायुधध्वजम्
3021019c निर्जगाम जनस्थानान्महानादं महाजवम्
3021020a मुद्गरैः पट्टिशैः शूलैः सुतीक्ष्णैश्च परश्वधैः
3021020c खड्गैश्चक्रैश्च हस्तस्थैर्भ्राजमानैश्च तोमरैः
3021021a शक्तिभिः पतिघैर्घोरैरतिमात्रैश्च कार्मुकैः
3021021c गदासिमुसलैर्वज्रैर्गृहीतैर्भीमदर्शनैः
3021022a राक्षसानां सुघोराणां सहस्राणि चतुर्दश
3021022c निर्यातानि जनस्थानात्खरचित्तानुवर्तिनाम्
3021023a तांस्त्वभिद्रवतो दृष्ट्वा राक्षसान्भीमविक्रमान्
3021023c खरस्यापि रथः किंचिज्जगाम तदनन्तरम्
3021024a ततस्ताञ्शबलानश्वांस्तप्तकाञ्चनभूषितान्
3021024c खरस्य मतमाज्ञाय सारथिः समचोदयत्
3021025a स चोदितो रथः शीघ्रं खरस्य रिपुघातिनः
3021025c शब्देनापूरयामास दिशश्च प्रतिशस्तथा
3021026a प्रवृद्धमन्युस्तु खरः खरस्वनो; रिपोर्वधार्थं त्वरितो यथान्तकः
3021026c अचूचुदत्सारथिमुन्नदन्पुन;र्महाबलो मेघ इवाश्मवर्षवान्
3022001a तत्प्रयातं बलं घोरमशिवं शोणितोदकम्
3022001c अभ्यवर्षन्महामेघस्तुमुलो गर्दभारुणः
3022002a निपेतुस्तुरगास्तस्य रथयुक्ता महाजवाः
3022002c समे पुष्पचिते देशे राजमार्गे यदृच्छया
3022003a श्यामं रुधिरपर्यन्तं बभूव परिवेषणम्
3022003c अलातचक्रप्रतिमं प्रतिगृह्य दिवाकरम्
3022004a ततो ध्वजमुपागम्य हेमदण्डं समुच्छ्रितम्
3022004c समाक्रम्य महाकायस्तस्थौ गृध्रः सुदारुणः
3022005a जनस्थानसमीपे च समाक्रम्य खरस्वनाः
3022005c विस्वरान्विविधांश्चक्रुर्मांसादा मृगपक्षिणः
3022006a व्याजह्रुश्च पदीप्तायां दिशि वै भैरवस्वनम्
3022006c अशिवा यातु दाहानां शिवा घोरा महास्वनाः
3022007a प्रभिन्नगिरिसंकाशास्तोयशोषितधारिणः
3022007c आकाशं तदनाकाशं चक्रुर्भीमा बलाहकाः
3022008a बभूव तिमिरं घोरमुद्धतं रोमहर्षणम्
3022008c दिशो वा विदिशो वापि सुव्यक्तं न चकाशिरे
3022009a क्षतजार्द्रसवर्णाभा संध्याकालं विना बभौ
3022009c खरस्याभिमुखं नेदुस्तदा घोरा मृगाः खगाः
3022010a नित्याशिवकरा युद्धे शिवा घोरनिदर्शनाः
3022010c नेदुर्बलस्याभिमुखं ज्वालोद्गारिभिराननैः
3022011a कबन्धः परिघाभासो दृश्यते भास्करान्तिके
3022011c जग्राह सूर्यं स्वर्भानुरपर्वणि महाग्रहः
3022012a प्रवाति मारुतः शीघ्रं निष्प्रभोऽभूद्दिवाकरः
3022012c उत्पेतुश्च विना रात्रिं ताराः खद्योतसप्रभाः
3022013a संलीनमीनविहगा नलिन्यः पुष्पपङ्कजाः
3022013c तस्मिन्क्षणे बभूवुश्च विना पुष्पफलैर्द्रुमाः
3022014a उद्धूतश्च विना वातं रेणुर्जलधरारुणः
3022014c वीचीकूचीति वाश्यन्तो बभूवुस्तत्र सारिकाः
3022015a उल्काश्चापि सनिर्घोषा निपेतुर्घोरदर्शनाः
3022015c प्रचचाल मही चापि सशैलवनकानना
3022016a खरस्य च रथस्थस्य नर्दमानस्य धीमतः
3022016c प्राकम्पत भुजः सव्यः खरश्चास्यावसज्जत
3022017a सास्रा संपद्यते दृष्टिः पश्यमानस्य सर्वतः
3022017c ललाटे च रुजा जाता न च मोहान्न्यवर्तत
3022018a तान्समीक्ष्य महोत्पातानुत्थितान्रोमहर्षणान्
3022018c अब्रवीद्राक्षसान्सर्वान्प्रहसन्स खरस्तदा
3022019a महोत्पातानिमान्सर्वानुत्थितान्घोरदर्शनान्
3022019c न चिन्तयाम्यहं वीर्याद्बलवान्दुर्बलानिव
3022020a तारा अपि शरैस्तीक्ष्णैः पातयेयं नभस्तलात्
3022020c मृत्युं मरणधर्मेण संक्रुद्धो योजयाम्यहम्
3022021a राघवं तं बलोत्सिक्तं भ्रातरं चापि लक्ष्मणम्
3022021c अहत्वा सायकैस्तीक्ष्णैर्नोपावर्तितुमुत्सहे
3022022a सकामा भगिनी मेऽस्तु पीत्वा तु रुधिरं तयोः
3022022c यन्निमित्तं तु रामस्य लक्ष्मणस्य विपर्ययः
3022023a न क्वचित्प्राप्तपूर्वो मे संयुगेषु पराजयः
3022023c युष्माकमेतत्प्रत्यक्षं नानृतं कथयाम्यहम्
3022024a देवराजमपि क्रुद्धो मत्तैरावतयायिनम्
3022024c वज्रहस्तं रणे हन्यां किं पुनस्तौ च मानुषौ
3022025a सा तस्य गर्जितं श्रुत्वा राक्षसस्य महाचमूः
3022025c प्रहर्षमतुलं लेभे मृत्युपाशावपाशिता
3022026a समेयुश्च महात्मानो युद्धदर्शनकाङ्क्षिणः
3022026c ऋषयो देवगन्धर्वाः सिद्धाश्च सह चारणैः
3022027a समेत्य चोरुः सहितास्तेऽन्यायं पुण्यकर्मणः
3022027c स्वस्ति गोब्राह्मणेभ्योऽस्तु लोकानां ये च संमताः
3022028a जयतां राघवो युद्धे पौलस्त्यान्रजनीचरान्
3022028c चक्रा हस्तो यथा युद्धे सर्वानसुरपुंगवान्
3022029a एतच्चान्यच्च बहुशो ब्रुवाणाः परमर्षयः
3022029c ददृशुर्वाहिनीं तेषां राक्षसानां गतायुषाम्
3022030a रथेन तु खरो वेगात्सैन्यस्याग्राद्विनिःसृतः
3022030c तं दृष्ट्वा राक्षसं भूयो राक्षसाश्च विनिःसृताः
3022031a श्येन गामी पृथुग्रीवो यज्ञशत्रुर्विहंगमः
3022031c दुर्जयः करवीराक्षः परुषः कालकार्मुकः
3022032a मेघमाली महामाली सर्पास्यो रुधिराशनः
3022032c द्वादशैते महावीर्याः प्रतस्थुरभितः खरम्
3022033a महाकपालः स्थूलाक्षः प्रमाथी त्रिशिरास्तथा
3022033c चत्वार एते सेनाग्र्या दूषणं पृष्ठतोऽन्वयुः
3022034a सा भीमवेगा समराभिकामा; सुदारुणा राक्षसवीर सेना
3022034c तौ राजपुत्रौ सहसाभ्युपेता; मालाग्रहाणामिव चन्द्रसूर्यौ
3023001a आश्रमं प्रति याते तु खरे खरपराक्रमे
3023001c तानेवौत्पातिकान्रामः सह भ्रात्रा ददर्श ह
3023002a तानुत्पातान्महाघोरानुत्थितान्रोमहर्षणान्
3023002c प्रजानामहितान्दृष्ट्वा वाक्यं लक्ष्मणमब्रवीत्
3023003a इमान्पश्य महाबाहो सर्वभूतापहारिणः
3023003c समुत्थितान्महोत्पातान्संहर्तुं सर्वराक्षसान्
3023004a अमी रुधिरधारास्तु विसृजन्तः खरस्वनान्
3023004c व्योम्नि मेघा विवर्तन्ते परुषा गर्दभारुणाः
3023005a सधूमाश्च शराः सर्वे मम युद्धाभिनन्दिनः
3023005c रुक्मपृष्ठानि चापानि विवेष्टन्ते च लक्ष्मण
3023006a यादृशा इह कूजन्ति पक्षिणो वनचारिणः
3023006c अग्रतो नो भयं प्राप्तं संशयो जीवितस्य च
3023007a संप्रहारस्तु सुमहान्भविष्यति न संशयः
3023007c अयमाख्याति मे बाहुः स्फुरमाणो मुहुर्मुहुः
3023008a संनिकर्षे तु नः शूर जयं शत्रोः पराजयम्
3023008c सुप्रभं च प्रसन्नं च तव वक्त्रं हि लक्ष्यते
3023009a उद्यतानां हि युद्धार्थं येषां भवति लक्ष्मणः
3023009c निष्प्रभं वदनं तेषां भवत्यायुः परिक्षयः
3023010a अनागतविधानं तु कर्तव्यं शुभमिच्छता
3023010c आपदं शङ्कमानेन पुरुषेण विपश्चिता
3023011a तस्माद्गृहीत्वा वैदेहीं शरपाणिर्धनुर्धरः
3023011c गुहामाश्रयशैलस्य दुर्गां पादपसंकुलाम्
3023012a प्रतिकूलितुमिच्छामि न हि वाक्यमिदं त्वया
3023012c शापितो मम पादाभ्यां गम्यतां वत्स माचिरम्
3023013a एवमुक्तस्तु रामेण लक्ष्मणः सह सीतया
3023013c शरानादाय चापं च गुहां दुर्गां समाश्रयत्
3023014a तस्मिन्प्रविष्टे तु गुहां लक्ष्मणे सह सीतया
3023014c हन्त निर्युक्तमित्युक्त्वा रामः कवचमाविशत्
3023015a सा तेनाग्निनिकाशेन कवचेन विभूषितः
3023015c बभूव रामस्तिमिरे विधूमोऽग्निरिवोत्थितः
3023016a स चापमुद्यम्य महच्छरानादाय वीर्यवान्
3023016c बभूवावस्थितस्तत्र ज्यास्वनैः पूरयन्दिशः
3023017a ततो देवाः सगन्धर्वाः सिद्धाश्च सह चारणैः
3023017c ऊचुः परमसंत्रस्ता गुह्यकाश्च परस्परम्
3023018a चतुर्दश सहस्राणि रक्षसां भीमकर्मणाम्
3023018c एकश्च रामो धर्मात्मा कथं युद्धं भविष्यति
3023019a ततो गम्भीरनिर्ह्रादं घोरवर्मायुधध्वजम्
3023019c अनीकं यातुधानानां समन्तात्प्रत्यदृश्यत
3023020a सिंहनादं विसृजतामन्योन्यमभिगर्जताम्
3023020c चापानि विस्फरयतां जृम्भतां चाप्यभीक्ष्णशः
3023021a विप्रघुष्टस्वनानां च दुन्दुभींश्चापि निघ्नताम्
3023021c तेषां सुतुमुलः शब्दः पूरयामास तद्वनम्
3023022a तेन शब्देन वित्रस्ताः श्वापदा वनचारिणः
3023022c दुद्रुवुर्यत्र निःशब्दं पृष्ठतो नावलोकयन्
3023023a तत्त्वनीकं महावेगं रामं समुपसर्पत
3023023c घृतनानाप्रहरणं गम्भीरं सागरोपमम्
3023024a रामोऽपि चारयंश्चक्षुः सर्वतो रणपण्डितः
3023024c ददर्श खरसैन्यं तद्युद्धाभिमुखमुद्यतम्
3023025a वितत्य च धनुर्भीमं तूण्याश्चोद्धृत्य सायकान्
3023025c क्रोधमाहारयत्तीव्रं वधार्थं सर्वरक्षसाम्
3023026a दुष्प्रेक्ष्यः सोऽभवत्क्रुद्धो युगान्ताग्निरिव ज्वलन्
3023026c तं दृष्ट्वा तेजसाविष्टं प्राव्यथन्वनदेवताः
3023027a तस्य क्रुद्धस्य रूपं तु रामस्य ददृशे तदा
3023027c दक्षस्येव क्रतुं हन्तुमुद्यतस्य पिनाकिनः
3024001a अवष्टब्धधनुं रामं क्रुद्धं च रिपुघातिनम्
3024001c ददर्शाश्रममागम्य खरः सह पुरःसरैः
3024002a तं दृष्ट्वा सगुणं चापमुद्यम्य खरनिःस्वनम्
3024002c रामस्याभिमुखं सूतं चोद्यतामित्यचोदयत्
3024003a स खरस्याज्ञया सूतस्तुरगान्समचोदयत्
3024003c यत्र रामो महाबाहुरेको धुन्वन्धनुः स्थितः
3024004a तं तु निष्पतितं दृष्ट्वा सर्वे ते रजनीचराः
3024004c नर्दमाना महानादं सचिवाः पर्यवारयन्
3024005a स तेषां यातुधानानां मध्ये रतो गतः खरः
3024005c बभूव मध्ये ताराणां लोहिताङ्ग इवोदितः
3024006a ततस्तं भीमधन्वानं क्रुद्धाः सर्वे निशाचराः
3024006c रामं नानाविधैः शस्त्रैरभ्यवर्षन्त दुर्जयम्
3024007a मुद्गरैरायसैः शूलैः प्रासैः खड्गैः परश्वधैः
3024007c राक्षसाः समरे रामं निजघ्नू रोषतत्पराः
3024008a ते बलाहकसंकाशा महानादा महाबलाः
3024008c अभ्यधावन्त काकुत्स्थं रामं युद्धे जिघांसवः
3024009a ते रामे शरवर्षाणि व्यसृजन्रक्षसां गुणाः
3024009c शैलेन्द्रमिव धाराभिर्वर्षमाणा महाधनाः
3024010a स तैः परिवृतो घोरै राघवो रक्षसां गणैः
3024010c तिथिष्विव महादेवो वृतः पारिषदां गणैः
3024011a तानि मुक्तानि शस्त्राणि यातुधानैः स राघवः
3024011c प्रतिजग्राह विशिखैर्नद्योघानिव सागरः
3024012a स तैः प्रहरणैर्घोरैर्भिन्नगात्रो न विव्यथे
3024012c रामः प्रदीप्तैर्बहुभिर्वज्रैरिव महाचलः
3024013a स विद्धः क्षतजादिग्धः सर्वगात्रेषु राघवः
3024013c बभूव रामः संध्याभ्रैर्दिवाकर इवावृतः
3024014a विषेदुर्देवगन्धर्वाः सिद्धाश्च परमर्षयः
3024014c एकं सहस्त्रैर्बहुभिस्तदा दृष्ट्वा समावृतम्
3024015a ततो रामः सुसंक्रुद्धो मण्डलीकृतकार्मुकः
3024015c ससर्ज निशितान्बाणाञ्शतशोऽथ सहस्रशः
3024016a दुरावारान्दुर्विषहान्कालपाशोपमान्रणे
3024016c मुमोच लीलया रामः कङ्कपत्रानजिह्मगान्
3024017a ते शराः शत्रुसैन्येषु मुक्ता रामेण लीलया
3024017c आददू रक्षसां प्राणान्पाशाः कालकृता इव
3024018a भित्त्वा राक्षसदेहांस्तांस्ते शरा रुधिराप्लुताः
3024018c अन्तरिक्षगता रेजुर्दीप्ताग्निसमतेजसः
3024019a असंख्येयास्तु रामस्य सायकाश्चापमण्डलात्
3024019c विनिष्पेतुरतीवोग्रा रक्षः प्राणापहारिणः
3024020a तैर्धनूंषि ध्वजाग्राणि वर्माणि च शिरांसि च
3024020c बहून्सहस्ताभरणानूरून्करिकरोपमान्
3024021a ततो नालीकनाराचैस्तीक्ष्णाग्रैश्च विकर्णिभिः
3024021c भीममार्तस्वरं चक्रुर्भिद्यमाना निशाचराः
3024022a तत्सैन्यं निशितैर्बाणैरर्दितं मर्मभेदिभिः
3024022c रामेण न सुखं लेभे शुष्कं वनमिवाग्निना
3024023a केचिद्भीमबलाः शूराः शूलान्खड्गान्परश्वधान्
3024023c चिक्षिपुः परमक्रुद्धा रामाय रजनीचराः
3024024a तानि बाणैर्महाबाहुः शस्त्राण्यावार्य राघवः
3024024c जहार समरे प्राणांश्चिच्छेद च शिरोधरान्
3024025a अवशिष्टाश्च ये तत्र विषण्णाश्च निशाचराः
3024025c खरमेवाभ्यधावन्त शरणार्थं शरार्दिताः
3024026a तान्सर्वान्पुनरादाय समाश्वास्य च दूषणः
3024026c अभ्यधावत काकुत्स्थं क्रुद्धो रुद्रमिवान्तकः
3024027a निवृत्तास्तु पुनः सर्वे दूषणाश्रयनिर्भयाः
3024027c राममेवाभ्यधावन्त सालतालशिलायुधाः
3024028a तद्बभूवाद्भुतं युद्धं तुमुलं रोमहर्षणम्
3024028c रामस्यास्य महाघोरं पुनस्तेषां च रक्षसाम्
3025001a तद्द्रुमाणां शिलानां च वर्षं प्राणहरं महत्
3025001c प्रतिजग्राह धर्मात्मा राघवस्तीक्ष्णसायकैः
3025002a प्रतिगृह्य च तद्वरं निमीलित इवर्षभः
3025002c रामः क्रोधं परं भेजे वधार्थं सर्वरक्षसाम्
3025003a ततः क्रोधसमाविष्टः प्रदीप्त इव तेजसा
3025003c शरैरभ्यकिरत्सैन्यं सर्वतः सहदूषणम्
3025004a ततः सेनापतिः क्रुद्धो दूषणः शत्रुदूषणः
3025004c जग्राह गिरिशृङ्गाभं परिघं रोमहर्षणम्
3025005a वेष्टितं काञ्चनैः पट्टैर्देवसैन्याभिमर्दनम्
3025005c आयसैः शङ्कुभिस्तीक्ष्णैः कीर्णं परवसोक्षिताम्
3025006a वज्राशनिसमस्पर्शं परगोपुरदारणम्
3025006c तं महोरगसंकाशं प्रगृह्य परिघं रणे
3025006e दूषणोऽभ्यपतद्रामं क्रूरकर्मा निशाचरः
3025007a तस्याभिपतमानस्य दूषणस्य स राघवः
3025007c द्वाभ्यां शराभ्यां चिच्छेद सहस्ताभरणौ भुजौ
3025008a भ्रष्टस्तस्य महाकायः पपात रणमूर्धनि
3025008c परिघश्छिन्नहस्तस्य शक्रध्वज इवाग्रतः
3025009a स कराभ्यां विकीर्णाभ्यां पपात भुवि दूषणः
3025009c विषाणाभ्यां विशीर्णाभ्यां मनस्वीव महागजः
3025010a दृष्ट्वा तं पतितं भूमौ दूषणं निहतं रणे
3025010c साधु साध्विति काकुत्स्थं सर्वभूतान्यपूजयन्
3025011a एतस्मिन्नन्तरे क्रुद्धास्त्रयः सेनाग्रयायिनः
3025011c संहत्याभ्यद्रवन्रामं मृत्युपाशावपाशिताः
3025011e महाकपालः स्थूलाक्षः प्रमाथी च महाबलः
3025012a महाकपालो विपुलं शूलमुद्यम्य राक्षसः
3025012c स्थूलाक्षः पट्टिशं गृह्य प्रमाथी च परश्वधम्
3025013a दृष्ट्वैवापततस्तांस्तु राघवः सायकैः शितैः
3025013c तीक्ष्णाग्रैः प्रतिजग्राह संप्राप्तानतिथीनिव
3025014a महाकपालस्य शिरश्चिच्छेद रघुनङ्गनः
3025014c असंख्येयैस्तु बाणौघैः प्रममाथ प्रमाथिनम्
3025015a स्थूलाक्षस्याक्षिणी तीक्ष्णैः पूरयामास सायकैः
3025015c स पपात हतो भूमौ विटपीव महाद्रुमः
3025016a ततः पावकसंकाशैर्हेमवज्रविभूषितैः
3025016c जघनशेषं तेजस्वी तस्य सैन्यस्य सायकैः
3025017a ते रुक्मपुङ्खा विशिखाः सधूमा इव पावकाः
3025017c निजघ्नुस्तानि रक्षांसि वज्रा इव महाद्रुमान्
3025018a रक्षसां तु शतं रामः शतेनैकेन कर्णिना
3025018c सहस्रं च सहस्रेण जघान रणमूर्धनि
3025019a तैर्भिन्नवर्माभरणाश्छिन्नभिन्नशरासनाः
3025019c निपेतुः शोणितादिग्धा धरण्यां रजनीचराः
3025020a तैर्मुक्तकेशैः समरे पतितैः शोणितोक्षितैः
3025020c आस्तीर्णा वसुधा कृत्स्ना महावेदिः कुशैरिव
3025021a क्षणेन तु महाघोरं वनं निहतराक्षसं
3025021c बभूव निरय प्रख्यं मांसशोणितकर्दमम्
3025022a चतुर्दश सहस्राणि रक्षसां भीमकर्मणाम्
3025022c हतान्येकेन रामेण मानुषेण पदातिना
3025023a तस्य सैन्यस्य सर्वस्य खरः शेषो महारथः
3025023c राक्षसस्त्रिशिराश्चैव रामश्च रिपुसूदनः
3025024a ततस्तु तद्भीमबलं महाहवे; समीक्ष्य रामेण हतं बलीयसा
3025024c रथेन रामं महता खरस्ततः; समाससादेन्द्र इवोद्यताशनिः
3026001a खरं तु रामाभिमुखं प्रयान्तं वाहिनीपतिः
3026001c राक्षसस्त्रिशिरा नाम संनिपत्येदमब्रवीत्
3026002a मां नियोजय विक्रान्त संनिवर्तस्व साहसात्
3026002c पश्य रामं महाबाहुं संयुगे विनिपातितम्
3026003a प्रतिजानामि ते सत्यमायुधं चाहमालभे
3026003c यथा रामं वधिष्यामि वधार्हं सर्वरक्षसाम्
3026004a अहं वास्य रणे मृत्युरेष वा समरे मम
3026004c विनिवर्त्य रणोत्साहं मुहूर्तं प्राश्निको भव
3026005a प्रहृष्टो वा हते रामे जनस्थानं प्रयास्यसि
3026005c मयि वा निहते रामं संयुगायोपयास्यसि
3026006a खरस्त्रिशिरसा तेन मृत्युलोभात्प्रसादितः
3026006c गच्छ युध्येत्यनुज्ञातो राघवाभिमुखो ययौ
3026007a त्रिशिराश्च रथेनैव वाजियुक्तेन भास्वता
3026007c अभ्यद्रवद्रणे रामं त्रिशृङ्ग इव पर्वतः
3026008a शरधारा समूहान्स महामेघ इवोत्सृजन्
3026008c व्यसृजत्सदृशं नादं जलार्द्रस्येव दुन्दुभेः
3026009a आगच्छन्तं त्रिशिरसं राक्षसं प्रेक्ष्य राघवः
3026009c धनुषा प्रतिजग्राह विधुन्वन्सायकाञ्शितान्
3026010a स संप्रहारस्तुमुलो राम त्रिशिरसोर्महान्
3026010c बभूवातीव बलिनोः सिंहकुञ्जरयोरिव
3026011a ततस्त्रिशिरसा बाणैर्ललाटे ताडितस्त्रिभिः
3026011c अमर्षी कुपितो रामः संरब्धमिदमब्रवीत्
3026012a अहो विक्रमशूरस्य राक्षसस्येदृशं बलम्
3026012c पुष्पैरिव शरैर्यस्य ललाटेऽस्मि परिक्षतः
3026012e ममापि प्रतिगृह्णीष्व शरांश्चापगुणच्युतान्
3026013a एवमुक्त्वा तु संरब्धः शरानाशीविषोपमान्
3026013c त्रिशिरो वक्षसि क्रुद्धो निजघान चतुर्दश
3026014a चतुर्भिस्तुरगानस्य शरैः संनतपर्वभिः
3026014c न्यपातयत तेजस्वी चतुरस्तस्य वाजिनः
3026015a अष्टभिः सायकैः सूतं रथोपस्थे न्यपातयत्
3026015c रामश्चिच्छेद बाणेन ध्वजं चास्य समुच्छ्रितम्
3026016a ततो हतरथात्तस्मादुत्पतन्तं निशाचरम्
3026016c बिभेद रामस्तं बाणैर्हृदये सोऽभवज्जडः
3026017a सायकैश्चाप्रमेयात्मा सामर्षस्तस्य रक्षसः
3026017c शिरांस्यपातयत्त्रीणि वेगवद्भिस्त्रिभिः शतैः
3026018a स भूमौ शोणितोद्गारी रामबाणाभिपीडितः
3026018c न्यपतत्पतितैः पूर्वं स्वशिरोभिर्निशाचरः
3026019a हतशेषास्ततो भग्ना राक्षसाः खरसंश्रयाः
3026019c द्रवन्ति स्म न तिष्ठन्ति व्याघ्रत्रस्ता मृगा इव
3026020a तान्खरो द्रवतो दृष्ट्वा निवर्त्य रुषितः स्वयम्
3026020c राममेवाभिदुद्राव राहुश्चन्द्रमसं यथा
3027001a निहतं दूषणं दृष्ट्वा रणे त्रिशिरसा सह
3027001c खरस्याप्यभवत्त्रासो दृष्ट्वा रामस्य विक्रमम्
3027002a स दृष्ट्वा राक्षसं सैन्यमविषह्यं महाबलम्
3027002c हतमेकेन रामेण दूषणस्त्रिशिरा अपि
3027003a तद्बलं हतभूयिष्ठं विमनाः प्रेक्ष्य राक्षसः
3027003c आससाद खरो रामं नमुचिर्वासवं यथा
3027004a विकृष्य बलवच्चापं नाराचान्रक्तभोजनान्
3027004c खरश्चिक्षेप रामाय क्रुद्धानाशीविषानिव
3027005a ज्यां विधुन्वन्सुबहुशः शिक्षयास्त्राणि दर्शयन्
3027005c चचार समरे मार्गाञ्शरै रथगतः खरः
3027006a स सर्वाश्च दिशो बाणैः प्रदिशश्च महारथः
3027006c पूरयामास तं दृष्ट्वा रामोऽपि सुमहद्धनुः
3027007a स सायकैर्दुर्विषहैः सस्फुलिङ्गैरिवाग्निभिः
3027007c नभश्चकाराविवरं पर्जन्य इव वृष्टिभिः
3027008a तद्बभूव शितैर्बाणैः खररामविसर्जितैः
3027008c पर्याकाशमनाकाशं सर्वतः शरसंकुलम्
3027009a शरजालावृतः सूर्यो न तदा स्म प्रकाशते
3027009c अन्योन्यवधसंरम्भादुभयोः संप्रयुध्यतोः
3027010a ततो नालीकनाराचैस्तीक्ष्णाग्रैश्च विकर्णिभिः
3027010c आजघान रणे रामं तोत्रैरिव महाद्विपम्
3027011a तं रथस्थं धनुष्पाणिं राक्षसं पर्यवस्थितम्
3027011c ददृशुः सर्वभूतानि पाशहस्तमिवान्तकम्
3027012a तं सिंहमिव विक्रान्तं सिंहविक्रान्तगामिनम्
3027012c दृष्ट्वा नोद्विजते रामः सिंहः क्षुद्रमृगं यथा
3027013a ततः सूर्यनिकाशेन रथेन महता खरः
3027013c आससाद रणे रामं पतङ्ग इव पावकम्
3027014a ततोऽस्य सशरं चापं मुष्टिदेशे महात्मनः
3027014c खरश्चिच्छेद रामस्य दर्शयन्पाणिलाघवम्
3027015a स पुनस्त्वपरान्सप्त शरानादाय वर्मणि
3027015c निजघान रणे क्रुद्धः शक्राशनिसमप्रभान्
3027016a ततस्तत्प्रहतं बाणैः खरमुक्तैः सुपर्वभिः
3027016c पपात कवचं भूमौ रामस्यादित्यवर्चसः
3027017a स शरैरर्पितः क्रुद्धः सर्वगात्रेषु राघवः
3027017c रराज समरे रामो विधूमोऽग्निरिव ज्वलन्
3027018a ततो गम्भीरनिर्ह्रादं रामः शत्रुनिबर्हणः
3027018c चकारान्ताय स रिपोः सज्यमन्यन्महद्धनुः
3027019a सुमहद्वैष्णवं यत्तदतिसृष्टं महर्षिणा
3027019c वरं तद्धनुरुद्यम्य खरं समभिधावत
3027020a ततः कनकपुङ्खैस्तु शरैः संनतपर्वभिः
3027020c चिच्छेद रामः संक्रुद्धः खरस्य समरे ध्वजम्
3027021a स दर्शनीयो बहुधा विच्छिन्नः काञ्चनो ध्वजः
3027021c जगाम धरणीं सूर्यो देवतानामिवाज्ञया
3027022a तं चतुर्भिः खरः क्रुद्धो रामं गात्रेषु मार्गणैः
3027022c विव्याध हृदि मर्मज्ञो मातङ्गमिव तोमरैः
3027023a स रामो बहुभिर्बाणैः खरकार्मुकनिःसृतैः
3027023c विद्धो रुधिरसिक्ताङ्गो बभूव रुषितो भृशम्
3027024a स धनुर्धन्विनां श्रेष्ठः प्रगृह्य परमाहवे
3027024c मुमोच परमेष्वासः षट्शरानभिलक्षितान्
3027025a शिरस्येकेन बाणेन द्वाभ्यां बाह्वोरथार्पयत्
3027025c त्रिभिश्चन्द्रार्धवक्त्रैश्च वक्षस्यभिजघान ह
3027026a ततः पश्चान्महातेजा नाराचान्भास्करोपमान्
3027026c जिघांसू राक्षसं क्रुद्धस्त्रयोदश शिलाशितान्
3027027a ततोऽस्य युगमेकेन चतुर्भिश्चतुरो हयान्
3027027c षष्ठेन च शिरः संख्ये चिच्छेद खरसारथेः
3027028a त्रिभिस्त्रिवेणुं बलवान्द्वाभ्यामक्षं महाबलः
3027028c द्वादशेन तु बाणेन खरस्य सशरं धनुः
3027028e छित्त्वा वज्रनिकाशेन राघवः प्रहसन्निव
3027028g त्रयोदशेनेन्द्रसमो बिभेद समरे खरम्
3027029a प्रभग्नधन्वा विरथो हताश्वो हतसारथिः
3027029c गदापाणिरवप्लुत्य तस्थौ भूमौ खरस्तदा
3027030a तत्कर्म रामस्य महारथस्य; समेत्य देवाश्च महर्षयश्च
3027030c अपूजयन्प्राञ्जलयः प्रहृष्टा;स्तदा विमानाग्रगताः समेताः
3028001a खरं तु विरथं रामो गदापाणिमवस्थितम्
3028001c मृदुपूर्वं महातेजाः परुषं वाक्यमब्रवीत्
3028002a गजाश्वरथसंबाधे बले महति तिष्ठता
3028002c कृतं सुदारुणं कर्म सर्वलोकजुगुप्सितम्
3028003a उद्वेजनीयो भूतानां नृशंसः पापकर्मकृत्
3028003c त्रयाणामपि लोकानामीश्वरोऽपि न तिष्ठति
3028004a कर्म लोकविरुद्धं तु कुर्वाणं क्षणदाचर
3028004c तीक्ष्णं सर्वजनो हन्ति सर्पं दुष्टमिवागतम्
3028005a लोभात्पापानि कुर्वाणः कामाद्वा यो न बुध्यते
3028005c भ्रष्टः पश्यति तस्यान्तं ब्राह्मणी करकादिव
3028006a वसतो दण्डकारण्ये तापसान्धर्मचारिणः
3028006c किं नु हत्वा महाभागान्फलं प्राप्स्यसि राक्षस
3028007a न चिरं पापकर्माणः क्रूरा लोकजुगुप्सिताः
3028007c ऐश्वर्यं प्राप्य तिष्ठन्ति शीर्णमूला इव द्रुमाः
3028008a अवश्यं लभते कर्ता फलं पापस्य कर्मणः
3028008c घोरं पर्यागते काले द्रुमः पुष्पमिवार्तवम्
3028009a नचिरात्प्राप्यते लोके पापानां कर्मणां फलम्
3028009c सविषाणामिवान्नानां भुक्तानां क्षणदाचर
3028010a पापमाच्चरतां घोरं लोकस्याप्रियमिच्छताम्
3028010c अहमासादितो राजा प्राणान्हन्तुं निशाचर
3028011a अद्य हि त्वां मया मुक्ताः शराः काञ्चनभूषणाः
3028011c विदार्य निपतिष्यन्ति वल्मीकमिव पन्नगाः
3028012a ये त्वया दण्डकारण्ये भक्षिता धर्मचारिणः
3028012c तानद्य निहतः संख्ये ससैन्योऽनुगमिष्यसि
3028013a अद्य त्वां निहतं बाणैः पश्यन्तु परमर्षयः
3028013c निरयस्थं विमानस्था ये त्वया हिंसिताः पुरा
3028014a प्रहर त्वं यथाकामं कुरु यत्नं कुलाधम
3028014c अद्य ते पातयिष्यामि शिरस्तालफलं यथा
3028015a एवमुक्तस्तु रामेण क्रुद्धः संरक्तलोचनः
3028015c प्रत्युवाच ततो रामं प्रहसन्क्रोधमूर्छितः
3028016a प्राकृतान्राक्षसान्हत्वा युद्धे दशरथात्मज
3028016c आत्मना कथमात्मानमप्रशस्यं प्रशंससि
3028017a विक्रान्ता बलवन्तो वा ये भवन्ति नरर्षभाः
3028017c कथयन्ति न ते किंचित्तेजसा स्वेन गर्विताः
3028018a प्राकृतास्त्वकृतात्मानो लोके क्षत्रियपांसनाः
3028018c निरर्थकं विकत्थन्ते यथा राम विकत्थसे
3028019a कुलं व्यपदिशन्वीरः समरे कोऽभिधास्यति
3028019c मृत्युकाले हि संप्राप्ते स्वयमप्रस्तवे स्तवम्
3028020a सर्वथा तु लघुत्वं ते कत्थनेन विदर्शितम्
3028020c सुवर्णप्रतिरूपेण तप्तेनेव कुशाग्निना
3028021a न तु मामिह तिष्ठन्तं पश्यसि त्वं गदाधरम्
3028021c धराधरमिवाकम्प्यं पर्वतं धातुभिश्चितम्
3028022a पर्याप्तोऽहं गदापाणिर्हन्तुं प्राणान्रणे तव
3028022c त्रयाणामपि लोकानां पाशहस्त इवान्तकः
3028023a कामं बह्वपि वक्तव्यं त्वयि वक्ष्यामि न त्वहम्
3028023c अस्तं गच्छेद्धि सविता युद्धविघ्रस्ततो भवेत्
3028024a चतुर्दश सहस्राणि राक्षसानां हतानि ते
3028024c त्वद्विनाशात्करोम्यद्य तेषामश्रुप्रमार्जनम्
3028025a इत्युक्त्वा परमक्रुद्धस्तां गदां परमाङ्गदाम्
3028025c खरश्चिक्षेप रामाय प्रदीप्तामशनिं यथा
3028026a खरबाहुप्रमुक्ता सा प्रदीप्ता महती गदा
3028026c भस्मवृक्षांश्च गुल्मांश्च कृत्वागात्तत्समीपतः
3028027a तामापतन्तीं ज्वलितां मृत्युपाशोपमां गदा
3028027c अन्तरिक्षगतां रामश्चिच्छेद बहुधा शरैः
3028028a सा विशीर्णा शरैर्भिन्ना पपात धरणीतले
3028028c गदामन्त्रौषधिबलैर्व्यालीव विनिपातिता
3029001a भित्त्वा तु तां गदां बाणै राघवो धर्मवत्सलः
3029001c स्मयमानः खरं वाक्यं संरब्धमिदमब्रवीत्
3029002a एतत्ते बलसर्वस्वं दर्शितं राक्षसाधम
3029002c शक्तिहीनतरो मत्तो वृथा त्वमुपगर्जितम्
3029003a एषा बाणविनिर्भिन्ना गदा भूमितलं गता
3029003c अभिधानप्रगल्भस्य तव प्रत्ययघातिनी
3029004a यत्त्वयोक्तं विनष्टानामिदमश्रुप्रमार्जनम्
3029004c राक्षसानां करोमीति मिथ्या तदपि ते वचः
3029005a नीचस्य क्षुद्रशीलस्य मिथ्यावृत्तस्य रक्षसः
3029005c प्राणानपहरिष्यामि गरुत्मानमृतं यथा
3029006a अद्य ते भिन्नकण्ठस्य फेनबुद्बुदभूषितम्
3029006c विदारितस्य मद्बाणैर्मही पास्यति शोणितम्
3029007a पांसुरूषितसर्वाङ्गः स्रस्तन्यस्तभुजद्वयः
3029007c स्वप्स्यसे गां समाश्लिष्य दुर्लभां प्रमदामिव
3029008a प्रवृद्धनिद्रे शयिते त्वयि राक्षसपांसने
3029008c भविष्यन्त्यशरण्यानां शरण्या दण्डका इमे
3029009a जनस्थाने हतस्थाने तव राक्षसमच्छरैः
3029009c निर्भया विचरिष्यन्ति सर्वतो मुनयो वने
3029010a अद्य विप्रसरिष्यन्ति राक्षस्यो हतबान्धवाः
3029010c बाष्पार्द्रवदना दीना भयादन्यभयावहाः
3029011a अद्य शोकरसज्ञास्ता भविष्यन्ति निशाचर
3029011c अनुरूपकुलाः पत्न्यो यासां त्वं पतिरीदृशः
3029012a नृशंसशील क्षुद्रात्मन्नित्यं ब्राह्मणकण्टक
3029012c त्वत्कृते शङ्कितैरग्नौ मुनिभिः पात्यते हविः
3029013a तमेवमभिसंरब्धं ब्रुवाणं राघवं रणे
3029013c खरो निर्भर्त्सयामास रोषात्खरतर स्वनः
3029014a दृढं खल्ववलिप्तोऽसि भयेष्वपि च निर्भयः
3029014c वाच्यावाच्यं ततो हि त्वं मृत्युवश्यो न बुध्यसे
3029015a कालपाशपरिक्षिप्ता भवन्ति पुरुषा हि ये
3029015c कार्याकार्यं न जानन्ति ते निरस्तषडिन्द्रियाः
3029016a एवमुक्त्वा ततो रामं संरुध्य भृकुटिं ततः
3029016c स ददर्श महासालमविदूरे निशाचरः
3029017a रणे प्रहरणस्यार्थे सर्वतो ह्यवलोकयन्
3029017c स तमुत्पाटयामास संदृश्य दशनच्छदम्
3029018a तं समुत्क्षिप्य बाहुभ्यां विनर्दित्वा महाबलः
3029018c राममुद्दिश्य चिक्षेप हतस्त्वमिति चाब्रवीत्
3029019a तमापतन्तं बाणौघैश्छित्त्वा रामः प्रतापवान्
3029019c रोषमाहारयत्तीव्रं निहन्तुं समरे खरम्
3029020a जातस्वेदस्ततो रामो रोषाद्रक्तान्तलोचनः
3029020c निर्बिभेद सहस्रेण बाणानां समरे खरम्
3029021a तस्य बाणान्तराद्रक्तं बहु सुस्राव फेनिलम्
3029021c गिरेः प्रस्रवणस्येव तोयधारापरिस्रवः
3029022a विह्वलः स कृतो बाणैः खरो रामेण संयुगे
3029022c मत्तो रुधिरगन्धेन तमेवाभ्यद्रवद्द्रुतम्
3029023a तमापतन्तं संरब्धं कृतास्त्रो रुधिराप्लुतम्
3029023c अपसर्पत्प्रतिपदं किंचित्त्वरितविक्रमः
3029024a ततः पावकसंकाशं बधाय समरे शरम्
3029024c खरस्य रामो जग्राह ब्रह्मदण्डमिवापरम्
3029025a स तद्दत्तं मघवता सुरराजेन धीमता
3029025c संदधे च स धर्मात्मा मुमोच च खरं प्रति
3029026a स विमुक्तो महाबाणो निर्घातसमनिःस्वनः
3029026c रामेण धनुरुद्यम्य खरस्योरसि चापतत्
3029027a स पपात खरो भूमौ दह्यमानः शराग्निना
3029027c रुद्रेणैव विनिर्दग्धः श्वेतारण्ये यथान्धकः
3029028a स वृत्र इव वज्रेण फेनेन नमुचिर्यथा
3029028c बलो वेन्द्राशनिहतो निपपात हतः खरः
3029029a ततो राजर्षयः सर्वे संगताः परमर्षयः
3029029c सभाज्य मुदिता राममिदं वचनमब्रुवन्
3029030a एतदर्थं महातेजा महेन्द्रः पाकशासनः
3029030c शरभङ्गाश्रमं पुण्यमाजगाम पुरंदरः
3029031a आनीतस्त्वमिमं देशमुपायेन महर्षिभिः
3029031c एषां वधार्थं क्रूराणां रक्षसां पापकर्मणाम्
3029032a तदिदं नः कृतं कार्यं त्वया दशरथात्मज
3029032c सुखं धर्मं चरिष्यन्ति दण्डकेषु महर्षयः
3029033a एतस्मिन्नन्तरे वीरो लक्ष्मणः सह सीतया
3029033c गिरिदुर्गाद्विनिष्क्रम्य संविवेशाश्रमं सुखी
3029034a ततो रामस्तु विजयी पूज्यमानो महर्षिभिः
3029034c प्रविवेशाश्रमं वीरो लक्ष्मणेनाभिवादितः
3029035a तं दृष्ट्वा शत्रुहन्तारं महर्षीणां सुखावहम्
3029035c बभूव हृष्टा वैदेही भर्तारं परिषस्वजे
3030001a ततः शूर्पणखा दृष्ट्वा सहस्राणि चतुर्दश
3030001c हतान्येकेन रामेण रक्षसां भीमकर्मणाम्
3030002a दूषणं च खरं चैव हतं त्रिशिरसं रणे
3030002c दृष्ट्वा पुनर्महानादं ननाद जलदोपमा
3030003a सा दृष्ट्वा कर्म रामस्य कृतमन्यैः सुदुष्करम्
3030003c जगाम परमौद्विग्ना लङ्कां रावणपालिताम्
3030004a स ददर्श विमानाग्रे रावणं दीप्ततेजसं
3030004c उपोपविष्टं सचिवैर्मरुद्भिरिव वासवम्
3030005a आसीनं सूर्यसंकाशे काञ्चने परमासने
3030005c रुक्मवेदिगतं प्राज्यं ज्वलन्तमिव पावकम्
3030006a देवगन्धर्वभूतानामृषीणां च महात्मनाम्
3030006c अजेयं समरे शूरं व्यात्ताननमिवान्तकम्
3030007a देवासुरविमर्देषु वज्राशनिकृतव्रणम्
3030007c ऐरावतविषाणाग्रैरुत्कृष्टकिणवक्षसं
3030008a विंशद्भुजं दशग्रीवं दर्शनीयपरिच्छदम्
3030008c विशालवक्षसं वीरं राजलक्ष्मणलक्षितम्
3030009a स्निग्धवैदूर्यसंकाशं तप्तकाञ्चनकुण्डलम्
3030009c सुभुजं शुक्लदशनं महास्यं पर्वतोपमम्
3030010a विष्णुचक्रनिपातैश्च शतशो देवसंयुगे
3030010c आहताङ्गं समस्तैश्च देवप्रहरणैस्तथा
3030011a अक्षोभ्याणां समुद्राणां क्षोभणं क्षिप्रकारिणम्
3030011c क्षेप्तारं पर्वताग्राणां सुराणां च प्रमर्दनम्
3030012a उच्छेत्तारं च धर्माणां परदाराभिमर्शनम्
3030012c सर्वदिव्यास्त्रयोक्तारं यज्ञविघ्नकरं सदा
3030013a पुरीं भोगवतीं गत्वा पराजित्य च वासुकिम्
3030013c तक्षकस्य प्रियां भार्यां पराजित्य जहार यः
3030014a कैलासं पर्वतं गत्वा विजित्य नरवाहनम्
3030014c विमानं पुष्पकं तस्य कामगं वै जहार यः
3030015a वनं चैत्ररथं दिव्यं नलिनीं नन्दनं वनम्
3030015c विनाशयति यः क्रोधाद्देवोद्यानानि वीर्यवान्
3030016a चन्द्रसूर्यौ महाभागावुत्तिष्ठन्तौ परंतपौ
3030016c निवारयति बाहुभ्यां यः शैलशिखरोपमः
3030017a दशवर्षसहस्राणि तपस्तप्त्वा महावने
3030017c पुरा स्वयम्भुवे धीरः शिरांस्युपजहार यः
3030018a देवदानवगन्धर्वपिशाचपतगोरगैः
3030018c अभयं यस्य संग्रामे मृत्युतो मानुषादृते
3030019a मन्त्ररभितुष्टं पुण्यमध्वरेषु द्विजातिभिः
3030019c हविर्धानेषु यः सोममुपहन्ति महाबलः
3030020a आप्तयज्ञहरं क्रूरं ब्रह्मघ्नं दुष्टचारिणम्
3030020c कर्कशं निरनुक्रोशं प्रजानामहिते रतम्
3030020e रावणं सर्वभूतानां सर्वलोकभयावहम्
3030021a राक्षसी भ्रातरं क्रूरं सा ददर्श महाबलम्
3030021c तं दिव्यवस्त्राभरणं दिव्यमाल्योपशोभितम्
3030021e राक्षसेन्द्रं महाभागं पौलस्त्य कुलनन्दनम्
3030022a तमब्रवीद्दीप्तविशाललोचनं; प्रदर्शयित्वा भयमोहमूर्छिता
3030022c सुदारुणं वाक्यमभीतचारिणी; महात्मना शूर्पणखा विरूपिता
3031001a ततः शूर्पणखा दीना रावणं लोकरावणम्
3031001c अमात्यमध्ये संक्रुद्धा परुषं वाक्यमब्रवीत्
3031002a प्रमत्तः कामभोगेषु स्वैरवृत्तो निरङ्कुशः
3031002c समुत्पन्नं भयं घोरं बोद्धव्यं नावबुध्यसे
3031003a सक्तं ग्राम्येषु भोगेषु कामवृत्तं महीपतिम्
3031003c लुब्धं न बहु मन्यन्ते श्मशानाग्निमिव प्रजाः
3031004a स्वयं कार्याणि यः काले नानुतिष्ठति पार्थिवः
3031004c स तु वै सह राज्येन तैश्च कार्यैर्विनश्यति
3031005a अयुक्तचारं दुर्दर्शमस्वाधीनं नराधिपम्
3031005c वर्जयन्ति नरा दूरान्नदीपङ्कमिव द्विपाः
3031006a ये न रक्षन्ति विषयमस्वाधीना नराधिपः
3031006c ते न वृद्ध्या प्रकाशन्ते गिरयः सागरे यथा
3031007a आत्मवद्भिर्विगृह्य त्वं देवगन्धर्वदानवैः
3031007c अयुक्तचारश्चपलः कथं राजा भविष्यसि
3031008a येषां चारश्च कोशश्च नयश्च जयतां वर
3031008c अस्वाधीना नरेन्द्राणां प्राकृतैस्ते जनैः समाः
3031009a यस्मात्पश्यन्ति दूरस्थान्सर्वानर्थान्नराधिपाः
3031009c चारेण तस्मादुच्यन्ते राजानो दीर्घचक्षुषः
3031010a अयुक्तचारं मन्ये त्वां प्राकृतैः सचिवैर्वृतम्
3031010c स्वजनं च जनस्थानं हतं यो नावबुध्यसे
3031011a चतुर्दश सहस्राणि रक्षसां भीमकर्मणाम्
3031011c हतान्येकेन रामेण खरश्च सहदूषणः
3031012a ऋषीणामभयं दत्तं कृतक्षेमाश्च दण्डकाः
3031012c धर्षितं च जनस्थानं रामेणाक्लिष्टकर्मणा
3031013a त्वं तु लुब्धः प्रमत्तश्च पराधीनश्च रावण
3031013c विषये स्वे समुत्पन्नं भयं यो नावबुध्यसे
3031014a तीक्ष्णमल्पप्रदातारं प्रमत्तं गर्वितं शठम्
3031014c व्यसने सर्वभूतानि नाभिधावन्ति पार्थिवम्
3031015a अतिमानिनमग्राह्यमात्मसंभावितं नरम्
3031015c क्रोधनं व्यसने हन्ति स्वजनोऽपि नराधिपम्
3031016a नानुतिष्ठति कार्याणि भयेषु न बिभेति च
3031016c क्षिप्रं राज्याच्च्युतो दीनस्तृणैस्तुल्यो भविष्यति
3031017a शुष्ककाष्ठैर्भवेत्कार्यं लोष्टैरपि च पांसुभिः
3031017c न तु स्थानात्परिभ्रष्टैः कार्यं स्याद्वसुधाधिपैः
3031018a उपभुक्तं यथा वासः स्रजो वा मृदिता यथा
3031018c एवं राज्यात्परिभ्रष्टः समर्थोऽपि निरर्थकः
3031019a अप्रमत्तश्च यो राजा सर्वज्ञो विजितेन्द्रियः
3031019c कृतज्ञो धर्मशीलश्च स राजा तिष्ठते चिरम्
3031020a नयनाभ्यां प्रसुप्तोऽपि जागर्ति नयचक्षुषा
3031020c व्यक्तक्रोधप्रसादश्च स राजा पूज्यते जनैः
3031021a त्वं तु रावणदुर्बुद्धिर्गुणैरेतैर्विवर्जितः
3031021c यस्य तेऽविदितश्चारै रक्षसां सुमहान्वधः
3031022a परावमन्ता विषयेषु संगतो; नदेश कालप्रविभाग तत्त्ववित्
3031022c अयुक्तबुद्धिर्गुणदोषनिश्चये; विपन्नराज्यो न चिराद्विपत्स्यते
3031023a इति स्वदोषान्परिकीर्तितांस्तया; समीक्ष्य बुद्ध्या क्षणदाचरेश्वरः
3031023c धनेन दर्पेण बलेन चान्वितो; विचिन्तयामास चिरं स रावणः
3032001a ततः शूर्पणखां क्रुद्धां ब्रुवतीं परुषं वचः
3032001c अमात्यमध्ये संक्रुद्धः परिपप्रच्छ रावणः
3032002a कश्च रामः कथं वीर्यः किं रूपः किं पराक्रमः
3032002c किमर्थं दण्डकारण्यं प्रविष्टश्च सुदुश्चरम्
3032003a आयुधं किं च रामस्य निहता येन राक्षसाः
3032003c खरश्च निहतं संख्ये दूषणस्त्रिशिरास्तथा
3032004a इत्युक्ता राक्षसेन्द्रेण राक्षसी क्रोधमूर्छिता
3032004c ततो रामं यथान्यायमाख्यातुमुपचक्रमे
3032005a दीर्घबाहुर्विशालाक्षश्चीरकृष्णाजिनाम्बरः
3032005c कन्दर्पसमरूपश्च रामो दशरथात्मजः
3032006a शक्रचापनिभं चापं विकृष्य कनकाङ्गदम्
3032006c दीप्तान्क्षिपति नाराचान्सर्पानिव महाविषान्
3032007a नाददानं शरान्घोरान्न मुञ्चन्तं महाबलम्
3032007c न कार्मुकं विकर्षन्तं रामं पश्यामि संयुगे
3032008a हन्यमानं तु तत्सैन्यं पश्यामि शरवृष्टिभिः
3032008c इन्द्रेणैवोत्तमं सस्यमाहतं त्वश्मवृष्टिभिः
3032009a रक्षसां भीमवीर्याणां सहस्राणि चतुर्दश
3032009c निहतानि शरैस्तीक्ष्णैस्तेनैकेन पदातिना
3032010a अर्धाधिकमुहूर्तेन खरश्च सहदूषणः
3032010c ऋषीणामभयं दत्तं कृतक्षेमाश्च दण्डकाः
3032011a एका कथंचिन्मुक्ताहं परिभूय महात्मना
3032011c स्त्रीवधं शङ्कमानेन रामेण विदितात्मना
3032012a भ्राता चास्य महातेजा गुणतस्तुल्यविक्रमः
3032012c अनुरक्तश्च भक्तश्च लक्ष्मणो नाम वीर्यवान्
3032013a अमर्षी दुर्जयो जेता विक्रान्तो बुद्धिमान्बली
3032013c रामस्य दक्षिणे बाहुर्नित्यं प्राणो बहिष्चरः
3032014a रामस्य तु विशालाक्षी धर्मपत्नी यशस्विनी
3032014c सीता नाम वरारोहा वैदेही तनुमध्यमा
3032015a नैव देवी न गन्धर्वा न यक्षी न च किंनरी
3032015c तथारूपा मया नारी दृष्टपूर्वा महीतले
3032016a यस्य सीता भवेद्भार्या यं च हृष्टा परिष्वजेत्
3032016c अतिजीवेत्स सर्वेषु लोकेष्वपि पुरंदरात्
3032017a सा सुशीला वपुःश्लाघ्या रूपेणाप्रतिमा भुवि
3032017c तवानुरूपा भार्या सा त्वं च तस्यास्तथा पतिः
3032018a तां तु विस्तीर्णजघनां पीनोत्तुङ्गपयोधराम्
3032018c भार्यार्थे तु तवानेतुमुद्यताहं वराननाम्
3032019a तां तु दृष्ट्वाद्य वैदेहीं पूर्णचन्द्रनिभाननाम्
3032019c मन्मथस्य शराणां च त्वं विधेयो भविष्यसि
3032020a यदि तस्यामभिप्रायो भार्यार्थे तव जायते
3032020c शीघ्रमुद्ध्रियतां पादो जयार्थमिह दक्षिणः
3032021a कुरु प्रियं तथा तेषां रक्षसां राक्षसेश्वर
3032021c वधात्तस्य नृशंसस्य रामस्याश्रमवासिनः
3032022a तं शरैर्निशितैर्हत्वा लक्ष्मणं च महारथम्
3032022c हतनाथां सुखं सीतां यथावदुपभोक्ष्यसे
3032023a रोचते यदि ते वाक्यं ममैतद्राक्षसेश्वर
3032023c क्रियतां निर्विशङ्केन वचनं मम राघव
3032024a निशम्य रामेण शरैरजिह्मगै;र्हताञ्जनस्थानगतान्निशाचरान्
3032024c खरं च बुद्ध्वा निहतं च दूषणं; त्वमद्य कृत्यं प्रतिपत्तुमर्हसि
3033001a ततः शूर्पणखा वाक्यं तच्छ्रुत्वा रोमहर्षणम्
3033001c सचिवानभ्यनुज्ञाय कार्यं बुद्ध्वा जगाम ह
3033002a तत्कार्यमनुगम्याथ यथावदुपलभ्य च
3033002c दोषाणां च गुणानां च संप्रधार्य बलाबलम्
3033003a इति कर्तव्यमित्येव कृत्वा निश्चयमात्मनः
3033003c स्थिरबुद्धिस्ततो रम्यां यानशालां जगाम ह
3033004a यानशालां ततो गत्वा प्रच्छन्नं राक्षसाधिपः
3033004c सूतं संचोदयामास रथः संयुज्यतामिति
3033005a एवमुक्तः क्षणेनैव सारथिर्लघुविक्रमः
3033005c रथं संयोजयामास तस्याभिमतमुत्तमम्
3033006a काञ्चनं रथमास्थाय कामगं रत्नभूषितम्
3033006c पिशाचवदनैर्युक्तं खरैः कनकभूषणैः
3033007a मेघप्रतिमनादेन स तेन धनदानुजः
3033007c राक्षसाधिपतिः श्रीमान्ययौ नदनदीपतिम्
3033008a स श्वेतबालव्यसनः श्वेतच्छत्रो दशाननः
3033008c स्निग्धवैदूर्यसंकाशस्तप्तकाञ्चनभूषणः
3033009a दशास्यो विंशतिभुजो दर्शनीय परिच्छदः
3033009c त्रिदशारिर्मुनीन्द्रघ्नो दशशीर्ष इवाद्रिराट्
3033010a कामगं रथमास्थाय शुशुभे राक्षसाधिपः
3033010c विद्युन्मण्डलवान्मेघः सबलाक इवाम्बरे
3033011a सशैलं सागरानूपं वीर्यवानवलोकयन्
3033011c नानापुष्पफलैर्वृक्षैरनुकीर्णं सहस्रशः
3033012a शीतमङ्गलतोयाभिः पद्मिनीभिः समन्ततः
3033012c विशालैराश्रमपदैर्वेदिमद्भिः समावृतम्
3033013a कदल्याढकिसंबाधं नालिकेरोपशोभितम्
3033013c सालैस्तालैस्तमालैश्च तरुभिश्च सुपुष्पितैः
3033014a अत्यन्तनियताहारैः शोभितं परमर्षिभिः
3033014c नागैः सुपर्णैर्गन्धर्वैः किंनरैश्च सहस्रशः
3033015a जितकामैश्च सिद्धैश्च चामणैश्चोपशोभितम्
3033015c आजैर्वैखानसैर्माषैर्वालखिल्यैर्मरीचिपैः
3033016a दिव्याभरणमाल्याभिर्दिव्यरूपाभिरावृतम्
3033016c क्रीडा रतिविधिज्ञाभिरप्सरोभिः सहस्रशः
3033017a सेवितं देवपत्नीभिः श्रीमतीभिः श्रिया वृतम्
3033017c देवदानवसंघैश्च चरितं त्वमृताशिभिः
3033018a हंसक्रौञ्चप्लवाकीर्णं सारसैः संप्रणादितम्
3033018c वैदूर्यप्रस्तरं रम्यं स्निग्धं सागरतेजसा
3033019a पाण्डुराणि विशालानि दिव्यमाल्ययुतानि च
3033019c तूर्यगीताभिजुष्टानि विमानानि समन्ततः
3033020a तपसा जितलोकानां कामगान्यभिसंपतन्
3033020c गन्धर्वाप्सरसश्चैव ददर्श धनदानुजः
3033021a निर्यासरसमूलानां चन्दनानां सहस्रशः
3033021c वनानि पश्यन्सौम्यानि घ्राणतृप्तिकराणि च
3033022a अगरूणां च मुख्यानां वनान्युपवनानि च
3033022c तक्कोलानां च जात्यानां फलानां च सुगन्धिनाम्
3033023a पुष्पाणि च तमालस्य गुल्मानि मरिचस्य च
3033023c मुक्तानां च समूहानि शुष्यमाणानि तीरतः
3033024a शङ्खानां प्रस्तरं चैव प्रवालनिचयं तथा
3033024c काञ्चनानि च शैलानि राजतानि च सर्वशः
3033025a प्रस्रवाणि मनोज्ञानि प्रसन्नानि ह्रदानि च
3033025c धनधान्योपपन्नानि स्त्रीरत्नैरावृतानि च
3033026a हस्त्यश्वरथगाढानि नगराण्यवलोकयन्
3033026c तं समं सर्वतः स्निग्धं मृदुसंस्पर्शमारुतम्
3033027a अनूपं सिन्धुराजस्य ददर्श त्रिदिवोपमम्
3033027c तत्रापश्यत्स मेघाभं न्यग्रोधमृषिभिर्वृतम्
3033028a समन्ताद्यस्य ताः शाखाः शतयोजनमायताः
3033028c यस्य हस्तिनमादाय महाकायं च कच्चपम्
3033028e भक्षार्थं गरुडः शाखामाजगाम महाबलः
3033029a तस्य तां सहसा शाखां भारेण पतगोत्तमः
3033029c सुपर्णः पर्णबहुलां बभञ्जाथ महाबलः
3033030a तत्र वैखानसा माषा वालखिल्या मरीचिपाः
3033030c अजा बभूवुर्धूम्राश्च संगताः परमर्षयः
3033031a तेषां दयार्थं गरुडस्तां शाखां शतयोजनाम्
3033031c जगामादाय वेगेन तौ चोभौ गजकच्छपौ
3033032a एकपादेन धर्मात्मा भक्षयित्वा तदामिषम्
3033032c निषादविषयं हत्वा शाखया पतगोत्तमः
3033032e प्रहर्षमतुलं लेभे मोक्षयित्वा महामुनीन्
3033033a स तेनैव प्रहर्षेण द्विगुणीकृतविक्रमः
3033033c अमृतानयनार्थं वै चकार मतिमान्मतिम्
3033034a अयोजालानि निर्मथ्य भित्त्वा रत्नगृहं वरम्
3033034c महेन्द्रभवनाद्गुप्तमाजहारामृतं ततः
3033035a तं महर्षिगणैर्जुष्टं सुपर्णकृतलक्षणम्
3033035c नाम्ना सुभद्रं न्यग्रोधं ददर्श धनदानुजः
3033036a तं तु गत्वा परं पारं समुद्रस्य नदीपतेः
3033036c ददर्शाश्रममेकान्ते पुण्ये रम्ये वनान्तरे
3033037a तत्र कृष्णाजिनधरं जटावल्कलधारिणम्
3033037c ददर्श नियताहारं मारीचं नाम राक्षसं
3033038a स रावणः समागम्य विधिवत्तेन रक्षसा
3033038c ततः पश्चादिदं वाक्यमब्रवीद्वाक्यकोविदः
3034001a मारीच श्रूयतां तात वचनं मम भाषतः
3034001c आर्तोऽस्मि मम चार्तस्य भवान्हि परमा गतिः
3034002a जानीषे त्वं जनस्थानं भ्राता यत्र खरो मम
3034002c दूषणश्च महाबाहुः स्वसा शूर्पणखा च मे
3034003a त्रिशिराश्च महातेजा राक्षसः पिशिताशनः
3034003c अन्ये च बहवः शूरा लब्धलक्षा निशाचराः
3034004a वसन्ति मन्नियोगेन अधिवासं च राक्षसः
3034004c बाधमाना महारण्ये मुनीन्ये धर्मचारिणः
3034005a चतुर्दश सहस्राणि रक्षसां भीमकर्मणाम्
3034005c शूराणां लब्धलक्षाणां खरचित्तानुवर्तिनाम्
3034006a ते त्विदानीं जनस्थाने वसमाना महाबलाः
3034006c संगताः परमायत्ता रामेण सह संयुगे
3034007a तेन संजातरोषेण रामेण रणमूर्धनि
3034007c अनुक्त्वा परुषं किंचिच्छरैर्व्यापारितं धनुः
3034008a चतुर्दश सहस्राणि रक्षसां भीमकर्मणाम्
3034008c निहतानि शरैस्तीक्ष्णैर्मानुषेण पदातिना
3034009a खरश्च निहतः संख्ये दूषणश्च निपातितः
3034009c हत्वा त्रिशिरसं चापि निर्भया दण्डकाः कृताः
3034010a पित्रा निरस्तः क्रुद्धेन सभार्यः क्षीणजीवितः
3034010c स हन्ता तस्य सैन्यस्य रामः क्षत्रियपांसनः
3034011a अशीलः कर्कशस्तीक्ष्णो मूर्खो लुब्धोऽजितेन्द्रियः
3034011c त्यक्तधर्मस्त्वधर्मात्मा भूतानामहिते रतः
3034012a येन वैरं विनारण्ये सत्त्वमाश्रित्य केवलम्
3034012c कर्णनासापहारेण भगिनी मे विरूपिता
3034013a तस्य भार्यां जनस्थानात्सीतां सुरसुतोपमाम्
3034013c आनयिष्यामि विक्रम्य सहायस्तत्र मे भव
3034014a त्वया ह्यहं सहायेन पार्श्वस्थेन महाबल
3034014c भ्रातृभिश्च सुरान्युद्धे समग्रान्नाभिचिन्तये
3034015a तत्सहायो भव त्वं मे समर्थो ह्यसि राक्षस
3034015c वीर्ये युद्धे च दर्पे च न ह्यस्ति सदृशस्तव
3034016a एतदर्थमहं प्राप्तस्त्वत्समीपं निशाचर
3034016c शृणु तत्कर्म साहाय्ये यत्कार्यं वचनान्मम
3034017a सौवर्णस्त्वं मृगो भूत्वा चित्रो रजतबिन्दुभिः
3034017c आश्रमे तस्य रामस्य सीतायाः प्रमुखे चर
3034018a त्वां तु निःसंशयं सीता दृष्ट्वा तु मृगरूपिणम्
3034018c गृह्यतामिति भर्तारं लक्ष्मणं चाभिधास्यति
3034019a ततस्तयोरपाये तु शून्ये सीतां यथासुखम्
3034019c निराबाधो हरिष्यामि राहुश्चन्द्रप्रभामिव
3034020a ततः पश्चात्सुखं रामे भार्याहरणकर्शिते
3034020c विस्रब्धं प्रहरिष्यामि कृतार्थेनान्तरात्मना
3034021a तस्य रामकथां श्रुत्वा मारीचस्य महात्मनः
3034021c शुष्कं समभवद्वक्त्रं परित्रस्तो बभूव च
3034022a स रावणं त्रस्तविषण्णचेता; महावने रामपराक्रमज्ञः
3034022c कृताञ्जलिस्तत्त्वमुवाच वाक्यं; हितं च तस्मै हितमात्मनश्च
3035001a तच्छ्रुत्वा राक्षसेन्द्रस्य वाक्यं वाक्यविशारदः
3035001c प्रत्युवाच महाप्राज्ञो मारीचो राक्षसेश्वरम्
3035002a सुलभाः पुरुषा राजन्सततं प्रियवादिनः
3035002c अप्रियस्य च पथ्यस्य वक्ता श्रोता च दुर्लभः
3035003a न नूनं बुध्यसे रामं महावीर्यं गुणोन्नतम्
3035003c अयुक्तचारश्चपलो महेन्द्रवरुणोपमम्
3035004a अपि स्वस्ति भवेत्तात सर्वेषां भुवि रक्षसाम्
3035004c अपि रामो न संक्रुद्धः कुर्याल्लोकमराक्षसं
3035005a अपि ते जीवितान्ताय नोत्पन्ना जनकात्मजा
3035005c अपि सीता निमित्तं च न भवेद्व्यसनं महत्
3035006a अपि त्वामीश्वरं प्राप्य कामवृत्तं निरङ्कुशम्
3035006c न विनश्येत्पुरी लङ्का त्वया सह सराक्षसा
3035007a त्वद्विधः कामवृत्तो हि दुःशीलः पापमन्त्रितः
3035007c आत्मानं स्वजनं राष्ट्रं स राजा हन्ति दुर्मतिः
3035008a न च पित्रा परित्यक्तो नामर्यादः कथंचन
3035008c न लुब्धो न च दुःशीलो न च क्षत्रियपांसनः
3035009a न च धर्मगुणैर्हीनैः कौसल्यानन्दवर्धनः
3035009c न च तीक्ष्णो हि भूतानां सर्वेषां च हिते रतः
3035010a वञ्चितं पितरं दृष्ट्वा कैकेय्या सत्यवादिनम्
3035010c करिष्यामीति धर्मात्मा ततः प्रव्रजितो वनम्
3035011a कैकेय्याः प्रियकामार्थं पितुर्दशरथस्य च
3035011c हित्वा राज्यं च भोगांश्च प्रविष्टो दण्डकावनम्
3035012a न रामः कर्कशस्तात नाविद्वान्नाजितेन्द्रियः
3035012c अनृतं न श्रुतं चैव नैव त्वं वक्तुमर्हसि
3035013a रामो विग्रहवान्धर्मः साधुः सत्यपराक्रमः
3035013c राजा सर्वस्य लोकस्य देवानामिव वासवः
3035014a कथं त्वं तस्य वैदेहीं रक्षितां स्वेन तेजसा
3035014c इच्छसि प्रसभं हर्तुं प्रभामिव विवस्वतः
3035015a शरार्चिषमनाधृष्यं चापखड्गेन्धनं रणे
3035015c रामाग्निं सहसा दीप्तं न प्रवेष्टुं त्वमर्हसि
3035016a धनुर्व्यादितदीप्तास्यं शरार्चिषममर्षणम्
3035016c चापबाणधरं वीरं शत्रुसेनापहारिणम्
3035017a राज्यं सुखं च संत्यज्य जीवितं चेष्टमात्मनः
3035017c नात्यासादयितुं तात रामान्तकमिहार्हसि
3035018a अप्रमेयं हि तत्तेजो यस्य सा जनकात्मजा
3035018c न त्वं समर्थस्तां हर्तुं रामचापाश्रयां वने
3035019a प्राणेभ्योऽपि प्रियतरा भार्या नित्यमनुव्रता
3035019c दीप्तस्येव हुताशस्य शिखा सीता सुमध्यमा
3035020a किमुद्यमं व्यर्थमिमं कृत्वा ते राक्षसाधिप
3035020c दृष्टश्चेत्त्वं रणे तेन तदन्तं तव जीवितम्
3035020e जीवितं च सुखं चैव राज्यं चैव सुदुर्लभम्
3035021a स सर्वैः सचिवैः सार्धं विभीषणपुरस्कृतैः
3035021c मन्त्रयित्वा तु धर्मिष्ठैः कृत्वा निश्चयमात्मनः
3035022a दोषाणां च गुणानां च संप्रधार्य बलाबलम्
3035022c आत्मनश्च बलं ज्ञात्वा राघवस्य च तत्त्वतः
3035022e हितं हि तव निश्चित्य क्षमं त्वं कर्तुमर्हसि
3035023a अहं तु मन्ये तव न क्षमं रणे; समागमं कोसलराजसूनुना
3035023c इदं हि भूयः शृणु वाक्यमुत्तमं; क्षमं च युक्तं च निशाचराधिप
3036001a कदाचिदप्यहं वीर्यात्पर्यटन्पृथिवीमिमाम्
3036001c बलं नागसहस्रस्य धारयन्पर्वतोपमः
3036002a नीलजीमूतसंकाशस्तप्तकाञ्चनकुण्डलः
3036002c भयं लोकस्य जनयन्किरीटी परिघायुधः
3036002e व्यचरं दण्डकारण्यमृषिमांसानि भक्षयन्
3036003a विश्वामित्रोऽथ धर्मात्मा मद्वित्रस्तो महामुनिः
3036003c स्वयं गत्वा दशरथं नरेन्द्रमिदमब्रवीत्
3036004a अयं रक्षतु मां रामः पर्वकाले समाहितः
3036004c मारीचान्मे भयं घोरं समुत्पन्नं नरेश्वर
3036005a इत्येवमुक्तो धर्मात्मा राजा दशरथस्तदा
3036005c प्रत्युवाच महाभागं विश्वामित्रं महामुनिम्
3036006a ऊन षोडश वर्षोऽयमकृतास्त्रश्च राघवः
3036006c कामं तु मम यत्सैन्यं मया सह गमिष्यति
3036006e बधिष्यामि मुनिश्रेष्ठ शत्रुं तव यथेप्सितम्
3036007a इत्येवमुक्तः स मुनी राजानं पुनरब्रवीत्
3036007c रामान्नान्यद्बलं लोके पर्याप्तं तस्य रक्षसः
3036008a बालोऽप्येष महातेजाः समर्थस्तस्य निग्रहे
3036008c गमिष्ये राममादाय स्वस्ति तेऽस्तु परंतपः
3036009a इत्येवमुक्त्वा स मुनिस्तमादाय नृपात्मजम्
3036009c जगाम परमप्रीतो विश्वामित्रः स्वमाश्रमम्
3036010a तं तदा दण्डकारण्ये यज्ञमुद्दिश्य दीक्षितम्
3036010c बभूवावस्थितो रामश्चित्रं विस्फारयन्धनुः
3036011a अजातव्यञ्जनः श्रीमान्बालः श्यामः शुभेक्षणः
3036011c एकवस्त्रधरो धन्वी शिखी कनकमालया
3036012a शोभयन्दण्डकारण्यं दीप्तेन स्वेन तेजसा
3036012c अदृश्यत तदा रामो बालचन्द्र इवोदितः
3036013a ततोऽहं मेघसंकाशस्तप्तकाञ्चनकुण्डलः
3036013c बली दत्तवरो दर्पादाजगाम तदाश्रमम्
3036014a तेन दृष्टः प्रविष्टोऽहं सहसैवोद्यतायुधः
3036014c मां तु दृष्ट्वा धनुः सज्यमसंभ्रान्तश्चकार ह
3036015a अवजानन्नहं मोहाद्बालोऽयमिति राघवम्
3036015c विश्वामित्रस्य तां वेदिमध्यधावं कृतत्वरः
3036016a तेन मुक्तस्ततो बाणः शितः शत्रुनिबर्हणः
3036016c तेनाहं ताडितः क्षिप्तः समुद्रे शतयोजने
3036017a रामस्य शरवेगेन निरस्तो भ्रान्तचेतनः
3036017c पातितोऽहं तदा तेन गम्भीरे सागराम्भसि
3036017e प्राप्य संज्ञां चिरात्तात लङ्कां प्रति गतः पुरीम्
3036018a एवमस्मि तदा मुक्तः सहायास्ते निपातिताः
3036018c अकृतास्त्रेण रामेण बालेनाक्लिष्टकर्मणा
3036019a तन्मया वार्यमाणस्त्वं यदि रामेण विग्रहम्
3036019c करिष्यस्यापदं घोरां क्षिप्रं प्राप्य नशिष्यसि
3036020a क्रीडा रतिविधिज्ञानां समाजोत्सवशालिनाम्
3036020c रक्षसां चैव संतापमनर्थं चाहरिष्यसि
3036021a हर्म्यप्रासादसंबाधां नानारत्नविभूषिताम्
3036021c द्रक्ष्यसि त्वं पुरीं लङ्कां विनष्टां मैथिलीकृते
3036022a अकुर्वन्तोऽपि पापानि शुचयः पापसंश्रयात्
3036022c परपापैर्विनश्यन्ति मत्स्या नागह्रदे यथा
3036023a दिव्यचन्दनदिग्धाङ्गान्दिव्याभरणभूषितान्
3036023c द्रक्ष्यस्यभिहतान्भूमौ तव दोषात्तु राक्षसान्
3036024a हृतदारान्सदारांश्च दशविद्रवतो दिशः
3036024c हतशेषानशरणान्द्रक्ष्यसि त्वं निशाचरान्
3036025a शरजालपरिक्षिप्तामग्निज्वालासमावृताम्
3036025c प्रदग्धभवनां लङ्कां द्रक्ष्यसि त्वमसंशयम्
3036026a प्रमदानां सहस्राणि तव राजन्परिग्रहः
3036026c भव स्वदारनिरतः स्वकुलं रक्षराक्षस
3036027a मानं वृद्धिं च राज्यं च जीवितं चेष्टमात्मनः
3036027c यदीच्छसि चिरं भोक्तुं मा कृथा राम विप्रियम्
3036028a निवार्यमाणः सुहृदा मया भृशं; प्रसह्य सीतां यदि धर्षयिष्यसि
3036028c गमिष्यसि क्षीणबलः सबान्धवो; यमक्षयं रामशरात्तजीवितः
3037001a एवमस्मि तदा मुक्तः कथंचित्तेन संयुगे
3037001c इदानीमपि यद्वृत्तं तच्छृणुष्व यदुत्तरम्
3037002a राक्षसाभ्यामहं द्वाभ्यामनिर्विण्णस्तथा कृतः
3037002c सहितो मृगरूपाभ्यां प्रविष्टो दण्डकावनम्
3037003a दीप्तजिह्वो महाकायस्तीक्ष्णशृण्गो महाबलः
3037003c व्यचरन्दण्डकारण्यं मांसभक्षो महामृगः
3037004a अग्निहोत्रेषु तीर्थेषु चैत्यवृक्षेषु रावण
3037004c अत्यन्तघोरो व्यचरंस्तापसांस्तान्प्रधर्षयन्
3037005a निहत्य दण्डकारण्ये तापसान्धर्मचारिणः
3037005c रुधिराणि पिबंस्तेषां तथा मांसानि भक्षयन्
3037006a ऋषिमांसाशनः क्रूरस्त्रासयन्वनगोचरान्
3037006c तदा रुधिरमत्तोऽहं व्यचरं दण्डकावनम्
3037007a तदाहं दण्डकारण्ये विचरन्धर्मदूषकः
3037007c आसादयं तदा रामं तापसं धर्ममाश्रितम्
3037008a वैदेहीं च महाभागां लक्ष्मणं च महारथम्
3037008c तापसं नियताहारं सर्वभूतहिते रतम्
3037009a सोऽहं वनगतं रामं परिभूय महाबलम्
3037009c तापसोऽयमिति ज्ञात्वा पूर्ववैरमनुस्मरन्
3037010a अभ्यधावं सुसंक्रुद्धस्तीक्ष्णशृङ्गो मृगाकृतिः
3037010c जिघांसुरकृतप्रज्ञस्तं प्रहारमनुस्मरन्
3037011a तेन मुक्तास्त्रयो बाणाः शिताः शत्रुनिबर्हणाः
3037011c विकृष्य बलवच्चापं सुपर्णानिलतुल्यगाः
3037012a ते बाणा वज्रसंकाशाः सुघोरा रक्तभोजनाः
3037012c आजग्मुः सहिताः सर्वे त्रयः संनतपर्वणः
3037013a पराक्रमज्ञो रामस्य शठो दृष्टभयः पुरा
3037013c समुत्क्रान्तस्ततो मुक्तस्तावुभौ राक्षसौ हतौ
3037014a शरेण मुक्तो रामस्य कथंचित्प्राप्य जीवितम्
3037014c इह प्रव्राजितो युक्तस्तापसोऽहं समाहितः
3037015a वृक्षे वृक्षे हि पश्यामि चीरकृष्णाजिनाम्बरम्
3037015c गृहीतधनुषं रामं पाशहस्तमिवान्तकम्
3037016a अपि रामसहस्राणि भीतः पश्यामि रावण
3037016c रामभूतमिदं सर्वमरण्यं प्रतिभाति मे
3037017a राममेव हि पश्यामि रहिते राक्षसेश्वर
3037017c दृष्ट्वा स्वप्नगतं राममुद्भ्रमामि विचेतनः
3037018a रकारादीनि नामानि रामत्रस्तस्य रावण
3037018c रत्नानि च रथाश्चैव त्रासं संजनयन्ति मे
3037019a अहं तस्य प्रभावज्ञो न युद्धं तेन ते क्षमम्
3037019c रणे रामेण युध्यस्व क्षमां वा कुरु राक्षस
3037019e न ते रामकथा कार्या यदि मां द्रष्टुमिच्छसि
3037020a इदं वचो बन्धुहितार्थिना मया; यथोच्यमानं यदि नाभिपत्स्यसे
3037020c सबान्धवस्त्यक्ष्यसि जीवितं रणे; हतोऽद्य रामेण शरैरजिह्मगैः
3038001a मारीचेन तु तद्वाक्यं क्षमं युक्तं च रावणः
3038001c उक्तो न प्रतिजग्राह मर्तुकाम इवौषधम्
3038002a तं पथ्यहितवक्तारं मारीचं राक्षसाधिपः
3038002c अब्रवीत्परुषं वाक्यमयुक्तं कालचोदितः
3038003a यत्किलैतदयुक्तार्थं मारीच मयि कथ्यते
3038003c वाक्यं निष्फलमत्यर्थं बीजमुप्तमिवोषरे
3038004a त्वद्वाक्यैर्न तु मां शक्यं भेत्तुं रामस्य संयुगे
3038004c पापशीलस्य मूर्खस्य मानुषस्य विशेषतः
3038005a यस्त्यक्त्वा सुहृदो राज्यं मातरं पितरं तथा
3038005c स्त्रीवाक्यं प्राकृतं श्रुत्वा वनमेकपदे गतः
3038006a अवश्यं तु मया तस्य संयुगे खरघातिनः
3038006c प्राणैः प्रियतरा सीता हर्तव्या तव संनिधौ
3038007a एवं मे निश्चिता बुद्धिर्हृदि मारीच वर्तते
3038007c न व्यावर्तयितुं शक्या सेन्द्रैरपि सुरासुरैः
3038008a दोषं गुणं वा संपृष्टस्त्वमेवं वक्तुमर्हसि
3038008c अपायं वाप्युपायं वा कार्यस्यास्य विनिश्चये
3038009a संपृष्टेन तु वक्तव्यं सचिवेन विपश्चिता
3038009c उद्यताञ्जलिना राज्ञो य इच्छेद्भूतिमात्मनः
3038010a वाक्यमप्रतिकूलं तु मृदुपूर्वं शुभं हितम्
3038010c उपचारेण युक्तं च वक्तव्यो वसुधाधिपः
3038011a सावमर्दं तु यद्वाक्यं मारीच हितमुच्यते
3038011c नाभिनन्दति तद्राजा मानार्हो मानवर्जितम्
3038012a पञ्चरूपाणि राजानो धारयन्त्यमितौजसः
3038012c अग्नेरिन्द्रस्य सोमस्य यमस्य वरुणस्य च
3038012e औष्ण्यं तथा विक्रमं च सौम्यं दण्डं प्रसन्नताम्
3038013a तस्मात्सर्वास्ववस्थासु मान्याः पूज्याश्च पार्थिवाः
3038013c त्वं तु धर्ममविज्ञाय केवलं मोहमास्थितः
3038014a अभ्यागतं मां दौरात्म्यात्परुषं वदसीदृशम्
3038014c गुणदोषौ न पृच्छामि क्षमं चात्मनि राक्षस
3038014e अस्मिंस्तु स भवान्कृत्ये साहाय्यं कर्तुमर्हति
3038015a सौवर्णस्त्वं मृगो भूत्वा चित्रो रजतबिन्दुभिः
3038015c प्रलोभयित्वा वैदेहीं यथेष्टं गन्तुमर्हसि
3038016a त्वां तु मायामृगं दृष्ट्वा काञ्चनं जातविस्मया
3038016c आनयैनमिति क्षिप्रं रामं वक्ष्यति मैथिली
3038017a अपक्रान्ते च काकुत्स्थे लक्ष्मणे च यथासुखम्
3038017c आनयिष्यामि वैदेहीं सहस्राक्षः शचीमिव
3038018a एवं कृत्वा त्विदं कार्यं यथेष्टं गच्छ राक्षस
3038018c राज्यस्यार्धं प्रदास्यामि मारीच तव सुव्रत
3038019a गच्छ सौम्य शिवं मार्गं कार्यस्यास्य विवृद्धये
3038019c प्राप्य सीतामयुद्धेन वञ्चयित्वा तु राघवम्
3038019e लङ्कां प्रति गमिष्यामि कृतकार्यः सह त्वया
3038020a एतत्कार्यमवश्यं मे बलादपि करिष्यसि
3038020c राज्ञो हि प्रतिकूलस्थो न जातु सुखमेधते
3038021a आसाद्य तं जीवितसंशयस्ते; मृत्युर्ध्रुवो ह्यद्य मया विरुध्य
3038021c एतद्यथावत्परिगृह्य बुद्ध्या; यदत्र पथ्यं कुरु तत्तथा त्वम्
3039001a आज्ञप्तो राजवद्वाक्यं प्रतिकूलं निशाचरः
3039001c अब्रवीत्परुषं वाक्यं मारीचो राक्षसाधिपम्
3039002a केनायमुपदिष्टस्ते विनाशः पापकर्मणा
3039002c सपुत्रस्य सराष्ट्रस्य सामात्यस्य निशाचर
3039003a कस्त्वया सुखिना राजन्नाभिनन्दति पापकृत्
3039003c केनेदमुपदिष्टं ते मृत्युद्वारमुपायतः
3039004a शत्रवस्तव सुव्यक्तं हीनवीर्या निशाचर
3039004c इच्छन्ति त्वां विनश्यन्तमुपरुद्धं बलीयसा
3039005a केनेदमुपदिष्टं ते क्षुद्रेणाहितवादिना
3039005c यस्त्वामिच्छति नश्यन्तं स्वकृतेन निशाचर
3039006a वध्याः खलु न हन्यन्ते सचिवास्तव रावण
3039006c ये त्वामुत्पथमारूढं न निगृह्णन्ति सर्वशः
3039007a अमात्यैः कामवृत्तो हि राजा कापथमाश्रितः
3039007c निग्राह्यः सर्वथा सद्भिर्न निग्राह्यो निगृह्यसे
3039008a धर्ममर्थं च कामं च यशश्च जयतां वर
3039008c स्वामिप्रसादात्सचिवाः प्राप्नुवन्ति निशाचर
3039009a विपर्यये तु तत्सर्वं व्यर्थं भवति रावण
3039009c व्यसनं स्वामिवैगुण्यात्प्राप्नुवन्तीतरे जनाः
3039010a राजमूलो हि धर्मश्च जयश्च जयतां वर
3039010c तस्मात्सर्वास्ववस्थासु रक्षितव्यो नराधिपः
3039011a राज्यं पालयितुं शक्यं न तीक्ष्णेन निशाचर
3039011c न चापि प्रतिकूलेन नाविनीतेन राक्षस
3039012a ये तीक्ष्णमन्त्राः सचिवा भज्यन्ते सह तेन वै
3039012c विषमेषु रथाः शीघ्रं मन्दसारथयो यथा
3039013a बहवः साधवो लोके युक्तधर्ममनुष्ठिताः
3039013c परेषामपराधेन विनष्टाः सपरिच्छदाः
3039014a स्वामिना प्रतिकूलेन प्रजास्तीक्ष्णेन रावण
3039014c रक्ष्यमाणा न वर्धन्ते मेषा गोमायुना यथा
3039015a अवश्यं विनशिष्यन्ति सर्वे रावण राक्षसाः
3039015c येषां त्वं कर्कशो राजा दुर्बुद्धिरजितेन्द्रियः
3039016a तदिदं काकतालीयं घोरमासादितं त्वया
3039016c अत्र किं शोभनं यत्त्वं ससैन्यो विनशिष्यसि
3039017a मां निहत्य तु रामोऽसौ नचिरात्त्वां वधिष्यति
3039017c अनेन कृतकृत्योऽस्मि म्रिये यदरिणा हतः
3039018a दर्शनादेव रामस्य हतं मामुपधारय
3039018c आत्मानं च हतं विद्धि हृत्वा सीतां सबान्धवम्
3039019a आनयिष्यसि चेत्सीतामाश्रमात्सहितो मया
3039019c नैव त्वमसि नैवाहं नैव लङ्का न राक्षसाः
3039020a निवार्यमाणस्तु मया हितैषिणा; न मृष्यसे वाक्यमिदं निशाचर
3039020c परेतकल्पा हि गतायुषो नरा; हितं न गृह्णन्ति सुहृद्भिरीरितम्
3040001a एवमुक्त्वा तु परुषं मारीचो रावणं ततः
3040001c गच्छावेत्यब्रवीद्दीनो भयाद्रात्रिंचरप्रभोः
3040002a दृष्टश्चाहं पुनस्तेन शरचापासिधारिणा
3040002c मद्वधोद्यतशस्त्रेण विनष्टं जीवितं च मे
3040003a किं तु कर्तुं मया शक्यमेवं त्वयि दुरात्मनि
3040003c एष गच्छाम्यहं तात स्वस्ति तेऽस्तु निशाचर
3040004a प्रहृष्टस्त्वभवत्तेन वचनेन स राक्षसः
3040004c परिष्वज्य सुसंश्लिष्टमिदं वचनमब्रवीत्
3040005a एतच्छौण्डीर्ययुक्तं ते मच्छन्दादिव भाषितम्
3040005c इदानीमसि मारीचः पूर्वमन्यो निशाचरः
3040006a आरुह्यतामयं शीघ्रं खगो रत्नविभूषितः
3040006c मया सह रथो युक्तः पिशाचवदनैः खरैः
3040007a ततो रावणमारीचौ विमानमिव तं रथम्
3040007c आरुह्य ययतुः शीघ्रं तस्मादाश्रममण्डलात्
3040008a तथैव तत्र पश्यन्तौ पत्तनानि वनानि च
3040008c गिरींश्च सरितः सर्वा राष्ट्राणि नगराणि च
3040009a समेत्य दण्डकारण्यं राघवस्याश्रमं ततः
3040009c ददर्श सहमरीचो रावणो राक्षसाधिपः
3040010a अवतीर्य रथात्तस्मात्ततः काञ्चनभूषणात्
3040010c हस्ते गृहीत्वा मारीचं रावणो वाक्यमब्रवीत्
3040011a एतद्रामाश्रमपदं दृश्यते कदलीवृतम्
3040011c क्रियतां तत्सखे शीघ्रं यदर्थं वयमागताः
3040012a स रावणवचः श्रुत्वा मारीचो राक्षसस्तदा
3040012c मृगो भूत्वाश्रमद्वारि रामस्य विचचार ह
3040013a मणिप्रवरशृङ्गाग्रः सितासितमुखाकृतिः
3040013c रक्तपद्मोत्पलमुख इन्द्रनीलोत्पलश्रवाः
3040014a किंचिदभ्युन्नत ग्रीव इन्द्रनीलनिभोदरः
3040014c मधूकनिभपार्श्वश्च कञ्जकिञ्जल्कसंनिभः
3040015a वैदूर्यसंकाशखुरस्तनुजङ्घः सुसंहतः
3040015c इन्द्रायुधसवर्णेन पुच्छेनोर्ध्वं विराजितः
3040016a मनोहरस्निग्धवर्णो रत्नैर्नानाविधैर्वृतः
3040016c क्षणेन राक्षसो जातो मृगः परमशोभनः
3040017a वनं प्रज्वलयन्रम्यं रामाश्रमपदं च तत्
3040017c मनोहरं दर्शनीयं रूपं कृत्वा स राक्षसः
3040018a प्रलोभनार्थं वैदेह्या नानाधातुविचित्रितम्
3040018c विचरन्गच्छते सम्यक्शाद्वलानि समन्ततः
3040019a रूप्यबिन्दुशतैश्चित्रो भूत्वा च प्रियदर्शनः
3040019c विटपीनां किसलयान्भङ्क्त्वादन्विचचार ह
3040020a कदलीगृहकं गत्वा कर्णिकारानितस्ततः
3040020c समाश्रयन्मन्दगतिः सीतासंदर्शनं तदा
3040021a राजीवचित्रपृष्ठः स विरराज महामृगः
3040021c रामाश्रमपदाभ्याशे विचचार यथासुखम्
3040022a पुनर्गत्वा निवृत्तश्च विचचार मृगोत्तमः
3040022c गत्वा मुहूर्तं त्वरया पुनः प्रतिनिवर्तते
3040023a विक्रीडंश्च पुनर्भूमौ पुनरेव निषीदति
3040023c आश्रमद्वारमागम्य मृगयूथानि गच्छति
3040024a मृगयूथैरनुगतः पुनरेव निवर्तते
3040024c सीतादर्शनमाकाङ्क्षन्राक्षसो मृगतां गतः
3040025a परिभ्रमति चित्राणि मण्डलानि विनिष्पतन्
3040025c समुद्वीक्ष्य च सर्वे तं मृगा येऽन्ये वनेचराः
3040026a उपगम्य समाघ्राय विद्रवन्ति दिशो दश
3040026c राक्षसः सोऽपि तान्वन्यान्मृगान्मृगवधे रतः
3040027a प्रच्छादनार्थं भावस्य न भक्षयति संस्पृशन्
3040027c तस्मिन्नेव ततः काले वैदेही शुभलोचना
3040028a कुसुमापचये व्यग्रा पादपानत्यवर्तत
3040028c कर्णिकारानशोकांश्च चूटांश्च मदिरेक्षणा
3040029a कुसुमान्यपचिन्वन्ती चचार रुचिरानना
3040029c अनर्हारण्यवासस्य सा तं रत्नमयं मृगम्
3040029e मुक्तामणिविचित्राङ्गं ददर्श परमाङ्गना
3040030a तं वै रुचिरदण्तौष्ठं रूप्यधातुतनूरुहम्
3040030c विस्मयोत्फुल्लनयना सस्नेहं समुदैक्षत
3040031a स च तां रामदयितां पश्यन्मायामयो मृगः
3040031c विचचार ततस्तत्र दीपयन्निव तद्वनम्
3040032a अदृष्टपूर्वं दृष्ट्वा तं नानारत्नमयं मृगम्
3040032c विस्मयं परमं सीता जगाम जनकात्मजा
3041001a सा तं संप्रेक्ष्य सुश्रोणी कुसुमानि विचिन्वती
3041001c हेमराजतवर्णाभ्यां पार्श्वाभ्यामुपशोभितम्
3041002a प्रहृष्टा चानवद्याङ्गी मृष्टहाटकवर्णिनी
3041002c भर्तारमपि चाक्रन्दल्लक्ष्मणं चैव सायुधम्
3041003a तयाहूतौ नरव्याघ्रौ वैदेह्या रामलक्ष्मणौ
3041003c वीक्षमाणौ तु तं देशं तदा ददृशतुर्मृगम्
3041004a शङ्कमानस्तु तं दृष्ट्वा लक्ष्मणो राममब्रवीत्
3041004c तमेवैनमहं मन्ये मारीचं राक्षसं मृगम्
3041005a चरन्तो मृगयां हृष्टाः पापेनोपाधिना वने
3041005c अनेन निहता राम राजानः कामरूपिणा
3041006a अस्य मायाविदो मायामृगरूपमिदं कृतम्
3041006c भानुमत्पुरुषव्याघ्र गन्धर्वपुरसंनिभम्
3041007a मृगो ह्येवंविधो रत्नविचित्रो नास्ति राघव
3041007c जगत्यां जगतीनाथ मायैषा हि न संशयः
3041008a एवं ब्रुवाणं काकुत्स्थं प्रतिवार्य शुचिस्मिता
3041008c उवाच सीता संहृष्टा छद्मना हृतचेतना
3041009a आर्यपुत्राभिरामोऽसौ मृगो हरति मे मनः
3041009c आनयैनं महाबाहो क्रीडार्थं नो भविष्यति
3041010a इहाश्रमपदेऽस्माकं बहवः पुण्यदर्शनाः
3041010c मृगाश्चरन्ति सहिताश्चमराः सृमरास्तथा
3041011a ऋक्षाः पृषतसंघाश्च वानराः किंनरास्तथा
3041011c विचरन्ति महाबाहो रूपश्रेष्ठा महाबलाः
3041012a न चास्य सदृशो राजन्दृष्टपूर्वो मृगः पुरा
3041012c तेजसा क्षमया दीप्त्या यथायं मृगसत्तमः
3041013a नानावर्णविचित्राङ्गो रत्नबिन्दुसमाचितः
3041013c द्योतयन्वनमव्यग्रं शोभते शशिसंनिभः
3041014a अहो रूपमहो लक्ष्मीः स्वरसंपच्च शोभना
3041014c मृगोऽद्भुतो विचित्रोऽसौ हृदयं हरतीव मे
3041015a यदि ग्रहणमभ्येति जीवन्नेव मृगस्तव
3041015c आश्चर्यभूतं भवति विस्मयं जनयिष्यति
3041016a समाप्तवनवासानां राज्यस्थानां च नः पुनः
3041016c अन्तःपुरविभूषार्थो मृग एष भविष्यति
3041017a भरतस्यार्यपुत्रस्य श्वश्रूणां मम च प्रभो
3041017c मृगरूपमिदं दिव्यं विस्मयं जनयिष्यति
3041018a जीवन्न यदि तेऽभ्येति ग्रहणं मृगसत्तमः
3041018c अजिनं नरशार्दूल रुचिरं मे भविष्यति
3041019a निहतस्यास्य सत्त्वस्य जाम्बूनदमयत्वचि
3041019c शष्पबृस्यां विनीतायामिच्छाम्यहमुपासितुम्
3041020a कामवृत्तमिदं रौद्रं स्त्रीणामसदृशं मतम्
3041020c वपुषा त्वस्य सत्त्वस्य विस्मयो जनितो मम
3041021a तेन काञ्चनरोम्णा तु मणिप्रवरशृङ्गिणा
3041021c तरुणादित्यवर्णेन नक्षत्रपथवर्चसा
3041021e बभूव राघवस्यापि मनो विस्मयमागतम्
3041022a एवं सीतावचः श्रुत्वा दृष्ट्वा च मृगमद्भुतम्
3041022c उवाच राघवो हृष्टो भ्रातरं लक्ष्मणं वचः
3041023a पश्य लक्ष्मण वैदेह्याः स्पृहां मृगगतामिमाम्
3041023c रूपश्रेष्ठतया ह्येष मृगोऽद्य न भविष्यति
3041024a न वने नन्दनोद्देशे न चैत्ररथसंश्रये
3041024c कुतः पृथिव्यां सौमित्रे योऽस्य कश्चित्समो मृगः
3041025a प्रतिलोमानुलोमाश्च रुचिरा रोमराजयः
3041025c शोभन्ते मृगमाश्रित्य चित्राः कनकबिन्दुभिः
3041026a पश्यास्य जृम्भमाणस्य दीप्तामग्निशिखोपमाम्
3041026c जिह्वां मुखान्निःसरन्तीं मेघादिव शतह्रदाम्
3041027a मसारगल्वर्कमुखः शङ्खमुक्तानिभोदरः
3041027c कस्य नामानिरूप्योऽसौ न मनो लोभयेन्मृगः
3041028a कस्य रूपमिदं दृष्ट्वा जाम्बूनदमयप्रभम्
3041028c नानारत्नमयं दिव्यं न मनो विस्मयं व्रजेत्
3041029a मांसहेतोरपि मृगान्विहारार्थं च धन्विनः
3041029c घ्नन्ति लक्ष्मण राजानो मृगयायां महावने
3041030a धनानि व्यवसायेन विचीयन्ते महावने
3041030c धातवो विविधाश्चापि मणिरत्नसुवर्णिनः
3041031a तत्सारमखिलं नॄणां धनं निचयवर्धनम्
3041031c मनसा चिन्तितं सर्वं यथा शुक्रस्य लक्ष्मण
3041032a अर्थी येनार्थकृत्येन संव्रजत्यविचारयन्
3041032c तमर्थमर्थशास्त्रज्ञः प्राहुरर्थ्याश्च लक्ष्मण
3041033a एतस्य मृगरत्नस्य परार्ध्ये काञ्चनत्वचि
3041033c उपवेक्ष्यति वैदेही मया सह सुमध्यमा
3041034a न कादली न प्रियकी न प्रवेणी न चाविकी
3041034c भवेदेतस्य सदृशी स्पर्शनेनेति मे मतिः
3041035a एष चैव मृगः श्रीमान्यश्च दिव्यो नभश्चरः
3041035c उभावेतौ मृगौ दिव्यौ तारामृगमहीमृगौ
3041036a यदि वायं तथा यन्मां भवेद्वदसि लक्ष्मण
3041036c मायैषा राक्षसस्येति कर्तव्योऽस्य वधो मया
3041037a एतेन हि नृशंसेन मारीचेनाकृतात्मना
3041037c वने विचरता पूर्वं हिंसिता मुनिपुंगवाः
3041038a उत्थाय बहवो येन मृगयायां जनाधिपाः
3041038c निहताः परमेष्वासास्तस्माद्वध्यस्त्वयं मृगः
3041039a पुरस्तादिह वातापिः परिभूय तपस्विनः
3041039c उदरस्थो द्विजान्हन्ति स्वगर्भोऽश्वतरीमिव
3041040a स कदाचिच्चिराल्लोके आससाद महामुनिम्
3041040c अगस्त्यं तेजसा युक्तं भक्ष्यस्तस्य बभूव ह
3041041a समुत्थाने च तद्रूपं कर्तुकामं समीक्ष्य तम्
3041041c उत्स्मयित्वा तु भगवान्वातापिमिदमब्रवीत्
3041042a त्वयाविगण्य वातापे परिभूताश्च तेजसा
3041042c जीवलोके द्विजश्रेष्ठास्तस्मादसि जरां गतः
3041043a एवं तन्न भवेद्रक्षो वातापिरिव लक्ष्मण
3041043c मद्विधं योऽतिमन्येत धर्मनित्यं जितेन्द्रियम्
3041044a भवेद्धतोऽयं वातापिरगस्त्येनेव मा गतिः
3041044c इह त्वं भव संनद्धो यन्त्रितो रक्ष मैथिलीम्
3041045a अस्यामायत्तमस्माकं यत्कृत्यं रघुनन्दन
3041045c अहमेनं वधिष्यामि ग्रहीष्याम्यथ वा मृगम्
3041046a यावद्गच्छामि सौमित्रे मृगमानयितुं द्रुतम्
3041046c पश्य लक्ष्मण वैदेहीं मृगत्वचि गतस्पृहाम्
3041047a त्वचा प्रधानया ह्येष मृगोऽद्य न भविष्यति
3041047c अप्रमत्तेन ते भाव्यमाश्रमस्थेन सीतया
3041048a यावत्पृषतमेकेन सायकेन निहन्म्यहम्
3041048c हत्वैतच्चर्म आदाय शीघ्रमेष्यामि लक्ष्मण
3041049a प्रदक्षिणेनातिबलेन पक्षिणा; जटायुषा बुद्धिमता च लक्ष्मण
3041049c भवाप्रमत्तः प्रतिगृह्य मैथिलीं; प्रतिक्षणं सर्वत एव शङ्कितः
3042001a तथा तु तं समादिश्य भ्रातरं रघुनन्दनः
3042001c बबन्धासिं महातेजा जाम्बूनदमयत्सरुम्
3042002a ततस्त्रिविणतं चापमादायात्मविभूषणम्
3042002c आबध्य च कलापौ द्वौ जगामोदग्रविक्रमः
3042003a तं वञ्चयानो राजेन्द्रमापतन्तं निरीक्ष्य वै
3042003c बभूवान्तर्हितस्त्रासात्पुनः संदर्शनेऽभवत्
3042004a बद्धासिर्धनुरादाय प्रदुद्राव यतो मृगः
3042004c तं स पश्यति रूपेण द्योतमानमिवाग्रतः
3042005a अवेक्ष्यावेक्ष्य धावन्तं धनुष्पाणिर्महावने
3042005c अतिवृत्तमिषोः पाताल्लोभयानं कदाचन
3042006a शङ्कितं तु समुद्भ्रान्तमुत्पतन्तमिवाम्बरे
3042006c दश्यमानमदृश्यं च नवोद्देशेषु केषुचित्
3042007a छिन्नाभ्रैरिव संवीतं शारदं चन्द्रमण्डलम्
3042007c मुहूर्तादेव ददृशे मुहुर्दूरात्प्रकाशते
3042008a दर्शनादर्शनेनैव सोऽपाकर्षत राघवम्
3042008c आसीत्क्रुद्धस्तु काकुत्स्थो विवशस्तेन मोहितः
3042009a अथावतस्थे सुश्रान्तश्छायामाश्रित्य शाद्वले
3042009c मृगैः परिवृतो वन्यैरदूरात्प्रत्यदृश्यत
3042010a दृष्ट्वा रामो महातेजास्तं हन्तुं कृतनिश्चयः
3042010c संधाय सुदृढे चापे विकृष्य बलवद्बली
3042011a तमेव मृगमुद्दिश्य ज्वलन्तमिव पन्नगम्
3042011c मुमोच ज्वलितं दीप्तमस्त्रब्रह्मविनिर्मितम्
3042012a स भृशं मृगरूपस्य विनिर्भिद्य शरोत्तमः
3042012c मारीचस्यैव हृदयं विभेदाशनिसंनिभः
3042013a तालमात्रमथोत्पत्य न्यपतत्स शरातुरः
3042013c व्यनदद्भैरवं नादं धरण्यामल्पजीवितः
3042013e म्रियमाणस्तु मारीचो जहौ तां कृत्रिमां तनुम्
3042014a संप्राप्तकालमाज्ञाय चकार च ततः स्वरम्
3042014c सदृशं राघवस्यैव हा सीते लक्ष्मणेति च
3042015a तेन मर्मणि निर्विद्धः शरेणानुपमेन हि
3042015c मृगरूपं तु तत्त्यक्त्वा राक्षसं रूपमात्मनः
3042015e चक्रे स सुमहाकायो मारीचो जीवितं त्यजन्
3042016a ततो विचित्रकेयूरः सर्वाभरणभूषितः
3042016c हेममाली महादंष्ट्रो राक्षसोऽभूच्छराहतः
3042017a तं दृष्ट्वा पतितं भूमौ राक्षसं घोरदर्शनम्
3042017c जगाम मनसा सीतां लक्ष्मणस्य वचः स्मरन्
3042018a हा सीते लक्ष्मणेत्येवमाक्रुश्य तु महास्वरम्
3042018c ममार राक्षसः सोऽयं श्रुत्वा सीता कथं भवेत्
3042019a लक्ष्मणश्च महाबाहुः कामवस्थां गमिष्यति
3042019c इति संचिन्त्य धर्मात्मा रामो हृष्टतनूरुहः
3042020a तत्र रामं भयं तीव्रमाविवेश विषादजम्
3042020c राक्षसं मृगरूपं तं हत्वा श्रुत्वा च तत्स्वरम्
3042021a निहत्य पृषतं चान्यं मांसमादाय राघवः
3042021c त्वरमाणो जनस्थानं ससाराभिमुखस्तदा
3043001a आर्तस्वरं तु तं भर्तुर्विज्ञाय सदृशं वने
3043001c उवाच लक्ष्मणं सीता गच्छ जानीहि राघवम्
3043002a न हि मे जीवितं स्थाने हृदयं वावतिष्ठते
3043002c क्रोशतः परमार्तस्य श्रुतः शब्दो मया भृशम्
3043003a आक्रन्दमानं तु वने भ्रातरं त्रातुमर्हसि
3043003c तं क्षिप्रमभिधाव त्वं भ्रातरं शरणैषिणम्
3043004a रक्षसां वशमापन्नं सिंहानामिव गोवृषम्
3043004c न जगाम तथोक्तस्तु भ्रातुराज्ञाय शासनम्
3043005a तमुवाच ततस्तत्र कुपिता जनकात्मजा
3043005c सौमित्रे मित्ररूपेण भ्रातुस्त्वमसि शत्रुवत्
3043006a यस्त्वमस्यामवस्थायां भ्रातरं नाभिपद्यसे
3043006c इच्छसि त्वं विनश्यन्तं रामं लक्ष्मण मत्कृते
3043007a व्यसनं ते प्रियं मन्ये स्नेहो भ्रातरि नास्ति ते
3043007c तेन तिष्ठसि विस्रब्धस्तमपश्यन्महाद्युतिम्
3043008a किं हि संशयमापन्ने तस्मिन्निह मया भवेत्
3043008c कर्तव्यमिह तिष्ठन्त्या यत्प्रधानस्त्वमागतः
3043009a इति ब्रुवाणं वैदेहीं बाष्पशोकपरिप्लुताम्
3043009c अब्रवील्लक्ष्मणस्त्रस्तां सीतां मृगवधूमिव
3043010a देवि देवमनुष्येषु गन्धर्वेषु पतत्रिषु
3043010c राक्षसेषु पिशाचेषु किंनरेषु मृगेषु च
3043011a दानवेषु च घोरेषु न स विद्येत शोभने
3043011c यो रामं प्रतियुध्येत समरे वासवोपमम्
3043012a अवध्यः समरे रामो नैवं त्वं वक्तुमर्हसि
3043012c न त्वामस्मिन्वने हातुमुत्सहे राघवं विना
3043013a अनिवार्यं बलं तस्य बलैर्बलवतामपि
3043013c त्रिभिर्लोकैः समुद्युक्तैः सेश्वरैः सामरैरपि
3043014a हृदयं निर्वृतं तेऽस्तु संतापस्त्यज्यतामयम्
3043014c आगमिष्यति ते भर्ता शीघ्रं हत्वा मृगोत्तमम्
3043015a न स तस्य स्वरो व्यक्तं न कश्चिदपि दैवतः
3043015c गन्धर्वनगरप्रख्या माया सा तस्य रक्षसः
3043016a न्यासभूतासि वैदेहि न्यस्ता मयि महात्मना
3043016c रामेण त्वं वरारोहे न त्वां त्यक्तुमिहोत्सहे
3043017a कृतवैराश्च कल्याणि वयमेतैर्निशाचरैः
3043017c खरस्य निधने देवि जनस्थानवधं प्रति
3043018a राक्षसा विधिना वाचो विसृजन्ति महावने
3043018c हिंसाविहारा वैदेहि न चिन्तयितुमर्हसि
3043019a लक्ष्मणेनैवमुक्ता तु क्रुद्धा संरक्तलोचना
3043019c अब्रवीत्परुषं वाक्यं लक्ष्मणं सत्यवादिनम्
3043020a अनार्य करुणारम्भ नृशंस कुलपांसन
3043020c अहं तव प्रियं मन्ये तेनैतानि प्रभाषसे
3043021a नैतच्चित्रं सपत्नेषु पापं लक्ष्मण यद्भवेत्
3043021c त्वद्विधेषु नृशंसेषु नित्यं प्रच्छन्नचारिषु
3043022a सुदुष्टस्त्वं वने राममेकमेकोऽनुगच्छसि
3043022c मम हेतोः प्रतिच्छन्नः प्रयुक्तो भरतेन वा
3043023a कथमिन्दीवरश्यामं रामं पद्मनिभेक्षणम्
3043023c उपसंश्रित्य भर्तारं कामयेयं पृथग्जनम्
3043024a समक्षं तव सौमित्रे प्राणांस्त्यक्ष्ये न संशयः
3043024c रामं विना क्षणमपि न हि जीवामि भूतले
3043025a इत्युक्तः परुषं वाक्यं सीतया सोमहर्षणम्
3043025c अब्रवील्लक्ष्मणः सीतां प्राञ्जलिर्विजितेन्द्रियः
3043026a उत्तरं नोत्सहे वक्तुं दैवतं भवती मम
3043026c वाक्यमप्रतिरूपं तु न चित्रं स्त्रीषु मैथिलि
3043027a स्वभावस्त्वेष नारीणामेषु लोकेषु दृश्यते
3043027c विमुक्तधर्माश्चपलास्तीक्ष्णा भेदकराः स्त्रियः
3043028a उपशृण्वन्तु मे सर्वे साक्षिभूता वनेचराः
3043028c न्यायवादी यथा वाक्यमुक्तोऽहं परुषं त्वया
3043029a धिक्त्वामद्य प्रणश्य त्वं यन्मामेवं विशङ्कसे
3043029c स्त्रीत्वाद्दुष्टस्वभावेन गुरुवाक्ये व्यवस्थितम्
3043030a गमिष्ये यत्र काकुत्स्थः स्वस्ति तेऽस्तु वरानने
3043030c रक्षन्तु त्वां विशालाक्षि समग्रा वनदेवताः
3043031a निमित्तानि हि घोराणि यानि प्रादुर्भवन्ति मे
3043031c अपि त्वां सह रामेण पश्येयं पुनरागतः
3043032a लक्ष्मणेनैवमुक्ता तु रुदती जनकात्मजा
3043032c प्रत्युवाच ततो वाक्यं तीव्रं बाष्पपरिप्लुता
3043033a गोदावरीं प्रवेक्ष्यामि विना रामेण लक्ष्मण
3043033c आबन्धिष्येऽथ वा त्यक्ष्ये विषमे देहमात्मनः
3043034a पिबामि वा विषं तीक्ष्णं प्रवेक्ष्यामि हुताशनम्
3043034c न त्वहं राघवादन्यं पदापि पुरुषं स्पृशे
3043035a इति लक्ष्मणमाक्रुश्य सीता दुःखसमन्विता
3043035c पाणिभ्यां रुदती दुःखादुदरं प्रजघान ह
3043036a तामार्तरूपां विमना रुदन्तीं; सौमित्रिरालोक्य विशालनेत्राम्
3043036c आश्वासयामास न चैव भर्तु;स्तं भ्रातरं किंचिदुवाच सीता
3043037a ततस्तु सीतामभिवाद्य लक्ष्मणः; कृताञ्जलिः किंचिदभिप्रणम्य
3043037c अवेक्षमाणो बहुशश्च मैथिलीं; जगाम रामस्य समीपमात्मवान्
3044001a तया परुषमुक्तस्तु कुपितो राघवानुजः
3044001c स विकाङ्क्षन्भृशं रामं प्रतस्थे नचिरादिव
3044002a तदासाद्य दशग्रीवः क्षिप्रमन्तरमास्थितः
3044002c अभिचक्राम वैदेहीं परिव्राजकरूपधृक्
3044003a श्लक्ष्णकाषायसंवीतः शिखी छत्री उपानही
3044003c वामे चांसेऽवसज्याथ शुभे यष्टिकमण्डलू
3044003e परिव्राजकरूपेण वैदेहीं समुपागमत्
3044004a तामाससादातिबलो भ्रातृभ्यां रहितां वने
3044004c रहितां सूर्यचन्द्राभ्यां संध्यामिव महत्तमः
3044005a तामपश्यत्ततो बालां राजपुत्रीं यशस्विनीम्
3044005c रोहिणीं शशिना हीनां ग्रहवद्भृशदारुणः
3044006a तमुग्रं पापकर्माणं जनस्थानरुहा द्रुमाः
3044006c समीक्ष्य न प्रकम्पन्ते न प्रवाति च मारुतः
3044007a शीघ्रस्रोताश्च तं दृष्ट्वा वीक्षन्तं रक्तलोचनम्
3044007c स्तिमितं गन्तुमारेभे भयाद्गोदावरी नदी
3044008a रामस्य त्वन्तरं प्रेप्सुर्दशग्रीवस्तदन्तरे
3044008c उपतस्थे च वैदेहीं भिक्षुरूपेण रावणः
3044009a अभव्यो भव्यरूपेण भर्तारमनुशोचतीम्
3044009c अभ्यवर्तत वैदेहीं चित्रामिव शनैश्चरः
3044010a स पापो भव्यरूपेण तृणैः कूप इवावृतः
3044010c अतिष्ठत्प्रेक्ष्य वैदेहीं रामपत्नीं यशस्विनीम्
3044011a शुभां रुचिरदन्तौष्ठीं पूर्णचन्द्रनिभाननाम्
3044011c आसीनां पर्णशालायां बाष्पशोकाभिपीडिताम्
3044012a स तां पद्मपलाशाक्षीं पीतकौशेयवासिनीम्
3044012c अभ्यगच्छत वैदेहीं दुष्टचेता निशाचरः
3044013a स मन्मथशराविष्टो ब्रह्मघोषमुदीरयन्
3044013c अब्रवीत्प्रश्रितं वाक्यं रहिते राक्षसाधिपः
3044014a तामुत्तमां त्रिलोकानां पद्महीनामिव श्रियम्
3044014c विभ्राजमानां वपुषा रावणः प्रशशंस ह
3044015a का त्वं काञ्चनवर्णाभे पीतकौशेयवासिनि
3044015c कमलानां शुभां मालां पद्मिनीव च बिभ्रती
3044016a ह्रीः श्रीः कीर्तिः शुभा लक्ष्मीरप्सरा वा शुभानने
3044016c भूतिर्वा त्वं वरारोहे रतिर्वा स्वैरचारिणी
3044017a समाः शिखरिणः स्निग्धाः पाण्डुरा दशनास्तव
3044017c विशाले विमले नेत्रे रक्तान्ते कृष्णतारके
3044018a विशालं जघनं पीनमूरू करिकरोपमौ
3044018c एतावुपचितौ वृत्तौ सहितौ संप्रगल्भितौ
3044019a पीनोन्नतमुखौ कान्तौ स्निग्धतालफलोपमौ
3044019c मणिप्रवेकाभरणौ रुचिरौ ते पयोधरौ
3044020a चारुस्मिते चारुदति चारुनेत्रे विलासिनि
3044020c मनो हरसि मे रामे नदीकूलमिवाम्भसा
3044021a करान्तमितमध्यासि सुकेशी संहतस्तनी
3044021c नैव देवी न गन्धर्वी न यक्षी न च किंनरी
3044022a नैवंरूपा मया नारी दृष्टपूर्वा महीतले
3044022c इह वासश्च कान्तारे चित्तमुन्माथयन्ति मे
3044023a सा प्रतिक्राम भद्रं ते न त्वं वस्तुमिहार्हसि
3044023c राक्षसानामयं वासो घोराणां कामरूपिणाम्
3044024a प्रासादाग्र्याणि रम्याणि नगरोपवनानि च
3044024c संपन्नानि सुगन्धीनि युक्तान्याचरितुं त्वया
3044025a वरं माल्यं वरं पानं वरं वस्त्रं च शोभने
3044025c भर्तारं च वरं मन्ये त्वद्युक्तमसितेक्षणे
3044026a का त्वं भवसि रुद्राणां मरुतां वा शुचिस्मिते
3044026c वसूनां वा वरारोहे देवता प्रतिभासि मे
3044027a नेह गच्छन्ती गन्धर्वा न देवा न च किंनराः
3044027c राक्षसानामयं वासः कथं नु त्वमिहागता
3044028a इह शाखामृगाः सिंहा द्वीपिव्याघ्रमृगास्तथा
3044028c ऋक्षास्तरक्षवः कङ्काः कथं तेभ्यो न बिभ्यसे
3044029a मदान्वितानां घोराणां कुञ्जराणां तरस्विनाम्
3044029c कथमेका महारण्ये न बिभेषि वनानने
3044030a कासि कस्य कुतश्च त्वं किंनिमित्तं च दण्डकान्
3044030c एका चरसि कल्याणि घोरान्राक्षससेवितान्
3044031a इति प्रशस्ता वैदेही रावणेन दुरात्मना
3044031c द्विजातिवेषेण हि तं दृष्ट्वा रावणमागतम्
3044031e सर्वैरतिथिसत्कारैः पूजयामास मैथिली
3044032a उपानीयासनं पूर्वं पाद्येनाभिनिमन्त्र्य च
3044032c अब्रवीत्सिद्धमित्येव तदा तं सौम्यदर्शनम्
3044033a द्विजातिवेषेण समीक्ष्य मैथिली; तमागतं पात्रकुसुम्भधारिणम्
3044033c अशक्यमुद्द्वेष्टुमुपायदर्शना;न्न्यमन्त्रयद्ब्राह्मणवद्यथागतम्
3044034a इयं बृसी ब्राह्मण काममास्यता;मिदं च पाद्यं प्रतिगृह्यतामिति
3044034c इदं च सिद्धं वनजातमुत्तमं; त्वदर्थमव्यग्रमिहोपभुज्यताम्
3044035a निमन्त्र्यमाणः प्रतिपूर्णभाषिणीं; नरेन्द्रपत्नीं प्रसमीक्ष्य मैथिलीम्
3044035c प्रहस्य तस्या हरणे धृतं मनः; समर्पयामास वधाय रावणः
3044036a ततः सुवेषं मृगया गतं पतिं; प्रतीक्षमाणा सहलक्ष्मणं तदा
3044036c निरीक्षमाणा हरितं ददर्श त;न्महद्वनं नैव तु रामलक्ष्मणौ
3045001a रावणेन तु वैदेही तदा पृष्टा जिहीर्षुणा
3045001c परिव्राजकरूपेण शशंसात्मानमात्मना
3045002a ब्राह्मणश्चातिथिश्चैष अनुक्तो हि शपेत माम्
3045002c इति ध्यात्वा मुहूर्तं तु सीता वचनमब्रवीत्
3045003a दुहिता जनकस्याहं मैथिलस्य महात्मनः
3045003c सीता नाम्नास्मि भद्रं ते रामभार्या द्विजोत्तम
3045004a संवत्सरं चाध्युषिता राघवस्य निवेशने
3045004c भुञ्जाना मानुषान्भोगान्सर्वकामसमृद्धिनी
3045005a ततः संवत्सरादूर्ध्वं सममन्यत मे पतिम्
3045005c अभिषेचयितुं रामं समेतो राजमन्त्रिभिः
3045006a तस्मिन्संभ्रियमाणे तु राघवस्याभिषेचने
3045006c कैकेयी नाम भर्तारं ममार्या याचते वरम्
3045007a प्रतिगृह्य तु कैकेयी श्वशुरं सुकृतेन मे
3045007c मम प्रव्राजनं भर्तुर्भरतस्याभिषेचनम्
3045007e द्वावयाचत भर्तारं सत्यसंधं नृपोत्तमम्
3045008a नाद्य भोक्ष्ये न च स्वप्स्ये न पास्येऽहं कदाचन
3045008c एष मे जीवितस्यान्तो रामो यद्यभिषिच्यते
3045009a इति ब्रुवाणां कैकेयीं श्वशुरो मे स मानदः
3045009c अयाचतार्थैरन्वर्थैर्न च याच्ञां चकार सा
3045010a मम भर्ता महातेजा वयसा पञ्चविंशकः
3045010c रामेति प्रथितो लोके गुणवान्सत्यवाक्शुचिः
3045010e विशालाक्षो महाबाहुः सर्वभूतहिते रतः
3045011a अभिषेकाय तु पितुः समीपं राममागतम्
3045011c कैकेयी मम भर्तारमित्युवाच द्रुतं वचः
3045012a तव पित्रा समाज्ञप्तं ममेदं शृणु राघव
3045012c भरताय प्रदातव्यमिदं राज्यमकण्टकम्
3045013a त्वया तु खलु वस्तव्यं नव वर्षाणि पञ्च च
3045013c वने प्रव्रज काकुत्स्थ पितरं मोचयानृतात्
3045014a तथेत्युवाच तां रामः कैकेयीमकुतोभयः
3045014c चकार तद्वचस्तस्या मम भर्ता दृढव्रतः
3045015a दद्यान्न प्रतिगृह्णीयात्सत्यब्रूयान्न चानृतम्
3045015c एतद्ब्राह्मण रामस्य व्रतं ध्रुवमनुत्तमम्
3045016a तस्य भ्राता तु वैमात्रो लक्ष्मणो नाम वीर्यवान्
3045016c रामस्य पुरुषव्याघ्रः सहायः समरेऽरिहा
3045017a स भ्राता लक्ष्मणो नाम धर्मचारी दृढव्रतः
3045017c अन्वगच्छद्धनुष्पाणिः प्रव्रजन्तं मया सह
3045018a ते वयं प्रच्युता राज्यात्कैलेय्यास्तु कृते त्रयः
3045018c विचराम द्विजश्रेष्ठ वनं गम्भीरमोजसा
3045019a समाश्वस मुहूर्तं तु शक्यं वस्तुमिह त्वया
3045019c आगमिष्यति मे भर्ता वन्यमादाय पुष्कलम्
3045020a स त्वं नाम च गोत्रं च कुलमाचक्ष्व तत्त्वतः
3045020c एकश्च दण्डकारण्ये किमर्थं चरसि द्विज
3045021a एवं ब्रुवत्यां सीतायां रामपत्न्यां महाबलः
3045021c प्रत्युवाचोत्तरं तीव्रं रावणो राक्षसाधिपः
3045022a येन वित्रासिता लोकाः सदेवासुरपन्नगाः
3045022c अहं स रावणो नाम सीते रक्षोगणेश्वरः
3045023a त्वां तु काञ्चनवर्णाभां दृष्ट्वा कौशेयवासिनीम्
3045023c रतिं स्वकेषु दारेषु नाधिगच्छाम्यनिन्दिते
3045024a बह्वीनामुत्तमस्त्रीणामाहृतानामितस्ततः
3045024c सर्वासामेव भद्रं ते ममाग्रमहिषी भव
3045025a लङ्का नाम समुद्रस्य मध्ये मम महापुरी
3045025c सागरेण परिक्षिप्ता निविष्टा गिरिमूर्धनि
3045026a तत्र सीते मया सार्धं वनेषु विचरिष्यसि
3045026c न चास्यारण्यवासस्य स्पृहयिष्यसि भामिनि
3045027a पञ्चदास्यः सहस्राणि सर्वाभरणभूषिताः
3045027c सीते परिचरिष्यन्ति भार्या भवसि मे यदि
3045028a रावणेनैवमुक्ता तु कुपिता जनकात्मजा
3045028c प्रत्युवाचानवद्याङ्गी तमनादृत्य राक्षसं
3045029a महागिरिमिवाकम्प्यं महेन्द्रसदृशं पतिम्
3045029c महोदधिमिवाक्षोभ्यमहं राममनुव्रता
3045030a महाबाहुं महोरस्कं सिंहविक्रान्तगामिनम्
3045030c नृसिंहं सिंहसंकाशमहं राममनुव्रता
3045031a पूर्णचन्द्राननं वीरं राजवत्सं जितेन्द्रियम्
3045031c पृथुकीर्तिं महाबाहुमहं राममनुव्रता
3045032a त्वं पुनर्जम्बुकः सिंहीं मामिहेच्छसि दुर्लभाम्
3045032c नाहं शक्या त्वया स्प्रष्टुमादित्यस्य प्रभा यथा
3045033a पादपान्काञ्चनान्नूनं बहून्पश्यसि मन्दभाक्
3045033c राघवस्य प्रियां भार्यां यस्त्वमिच्छसि रावण
3045034a क्षुधितस्य च सिंहस्य मृगशत्रोस्तरस्विनः
3045034c आशीविषस्य वदनाद्दंष्ट्रामादातुमिच्छसि
3045035a मन्दरं पर्वतश्रेष्ठं पाणिना हर्तुमिच्छसि
3045035c कालकूटं विषं पीत्वा स्वस्तिमान्गन्तुमिच्छसि
3045036a अक्षिसूच्या प्रमृजसि जिह्वया लेढि च क्षुरम्
3045036c राघवस्य प्रियां भार्यामधिगन्तुं त्वमिच्छसि
3045037a अवसज्य शिलां कण्ठे समुद्रं तर्तुमिच्छसि
3045037c सूर्या चन्द्रमसौ चोभौ प्राणिभ्यां हर्तुमिच्छसि
3045037e यो रामस्य प्रियां भार्यां प्रधर्षयितुमिच्छसि
3045038a अग्निं प्रज्वलितं दृष्ट्वा वस्त्रेणाहर्तुमिच्छसि
3045038c कल्याण वृत्तां रामस्य यो भार्यां हर्तुमिच्छसि
3045039a अयोमुखानां शूलानामग्रे चरितुमिच्छसि
3045039c रामस्य सदृशीं भार्यां योऽधिगन्तुं त्वमिच्छसि
3045040a यदन्तरं सिंहशृगालयोर्वने; यदन्तरं स्यन्दनिकासमुद्रयोः
3045040c सुराग्र्यसौवीरकयोर्यदन्तरं; तदन्तरं दाशरथेस्तवैव च
3045041a यदन्तरं काञ्चनसीसलोहयो;र्यदन्तरं चन्दनवारिपङ्कयोः
3045041c यदन्तरं हस्तिबिडालयोर्वने; तदन्तरं दशरथेस्तवैव च
3045042a यदन्तरं वायसवैनतेययो;र्यदन्तरं मद्गुमयूरयोरपि
3045042c यदन्तरं सारसगृध्रयोर्वने; तदन्तरं दाशरथेस्तवैव च
3045043a तस्मिन्सहस्राक्षसमप्रभावे; रामे स्थिते कार्मुकबाणपाणौ
3045043c हृतापि तेऽहं न जरां गमिष्ये; वज्रं यथा मक्षिकयावगीर्णम्
3045044a इतीव तद्वाक्यमदुष्टभावा; सुदृष्टमुक्त्वा रजनीचरं तम्
3045044c गात्रप्रकम्पाद्व्यथिता बभूव; वातोद्धता सा कदलीव तन्वी
3045045a तां वेपमानामुपलक्ष्य सीतां; स रावणो मृत्युसमप्रभावः
3045045c कुलं बलं नाम च कर्म चात्मनः; समाचचक्षे भयकारणार्थम्
3046001a एवं ब्रुवत्यां सीतायां संरब्धः परुषाक्षरम्
3046001c ललाटे भ्रुकुटीं कृत्वा रावणः प्रत्युवाच ह
3046002a भ्राता वैश्रवणस्याहं सापत्न्यो वरवर्णिनि
3046002c रावणो नाम भद्रं ते दशग्रीवः प्रतापवान्
3046003a यस्य देवाः सगन्धर्वाः पिशाचपतगोरगाः
3046003c विद्रवन्ति भयाद्भीता मृत्योरिव सदा प्रजाः
3046004a येन वैश्रवणो भ्राता वैमात्रः कारणान्तरे
3046004c द्वन्द्वमासादितः क्रोधाद्रणे विक्रम्य निर्जितः
3046005a मद्भयार्तः परित्यज्य स्वमधिष्ठानमृद्धिमत्
3046005c कैलासं पर्वतश्रेष्ठमध्यास्ते नरवाहनः
3046006a यस्य तत्पुष्पकं नाम विमानं कामगं शुभम्
3046006c वीर्यादावर्जितं भद्रे येन यामि विहायसं
3046007a मम संजातरोषस्य मुखं दृष्ट्वैव मैथिलि
3046007c विद्रवन्ति परित्रस्ताः सुराः शक्रपुरोगमाः
3046008a यत्र तिष्ठाम्यहं तत्र मारुतो वाति शङ्कितः
3046008c तीव्रांशुः शिशिरांशुश्च भयात्संपद्यते रविः
3046009a निष्कम्पपत्रास्तरवो नद्यश्च स्तिमितोदकाः
3046009c भवन्ति यत्र यत्राहं तिष्ठामि च चरामि च
3046010a मम पारे समुद्रस्य लङ्का नाम पुरी शुभा
3046010c संपूर्णा राक्षसैर्घोरैर्यथेन्द्रस्यामरावती
3046011a प्राकारेण परिक्षिप्ता पाण्डुरेण विराजिता
3046011c हेमकक्ष्या पुरी रम्या वैदूर्यमय तोरणा
3046012a हस्त्यश्वरथसंभाधा तूर्यनादविनादिता
3046012c सर्वकामफलैर्वृक्षैः संकुलोद्यानशोभिता
3046013a तत्र त्वं वसती सीते राजपुत्रि मया सह
3046013c न स्रमिष्यसि नारीणां मानुषीणां मनस्विनि
3046014a भुञ्जाना मानुषान्भोगान्दिव्यांश्च वरवर्णिनि
3046014c न स्मरिष्यसि रामस्य मानुषस्य गतायुषः
3046015a स्थापयित्वा प्रियं पुत्रं राज्ञा दशरथेन यः
3046015c मन्दवीर्यः सुतो ज्येष्ठस्ततः प्रस्थापितो वनम्
3046016a तेन किं भ्रष्टराज्येन रामेण गतचेतसा
3046016c करिष्यसि विशालाक्षि तापसेन तपस्विना
3046017a सर्वराक्षसभर्तारं कामात्स्वयमिहागतम्
3046017c न मन्मथशराविष्टं प्रत्याख्यातुं त्वमर्हसि
3046018a प्रत्याख्याय हि मां भीरु परितापं गमिष्यसि
3046018c चरणेनाभिहत्येव पुरूरवसमुर्वशी
3046019a एवमुक्ता तु वैदेही क्रुद्धा संरक्तलोचना
3046019c अब्रवीत्परुषं वाक्यं रहिते राक्षसाधिपम्
3046020a कथं वैश्रवणं देवं सर्वभूतनमस्कृतम्
3046020c भ्रातरं व्यपदिश्य त्वमशुभं कर्तुमिच्छसि
3046021a अवश्यं विनशिष्यन्ति सर्वे रावण राक्षसाः
3046021c येषां त्वं कर्कशो राजा दुर्बुद्धिरजितेन्द्रियः
3046022a अपहृत्य शचीं भार्यां शक्यमिन्द्रस्य जीवितुम्
3046022c न तु रामस्य भार्यां मामपनीयास्ति जीवितम्
3046023a जीवेच्चिरं वज्रधरस्य हस्ता;च्छचीं प्रधृष्याप्रतिरूपरूपाम्
3046023c न मादृशीं राक्षसधर्षयित्वा; पीतामृतस्यापि तवास्ति मोक्षः
3047001a सीताया वचनं श्रुत्वा दशग्रीवः प्रतापवान्
3047001c हस्ते हस्तं समाहत्य चकार सुमहद्वपुः
3047002a स मैथिलीं पुनर्वाक्यं बभाषे च ततो भृशम्
3047002c नोन्मत्तया श्रुतौ मन्ये मम वीर्यपराक्रमौ
3047003a उद्वहेयं भुजाभ्यां तु मेदिनीमम्बरे स्थितः
3047003c आपिबेयं समुद्रं च मृत्युं हन्यां रणे स्थितः
3047004a अर्कं रुन्ध्यां शरैस्तीक्ष्णैर्विभिन्द्यां हि महीतलम्
3047004c कामरूपिणमुन्मत्ते पश्य मां कामदं पतिम्
3047005a एवमुक्तवतस्तस्य रावणस्य शिखिप्रभे
3047005c क्रुद्धस्य हरिपर्यन्ते रक्ते नेत्रे बभूवतुः
3047006a सद्यः सौम्यं परित्यज्य भिक्षुरूपं स रावणः
3047006c स्वं रूपं कालरूपाभं भेजे वैश्रवणानुजः
3047007a संरक्तनयनः श्रीमांस्तप्तकाञ्चनकुण्डलः
3047007c दशास्यः कार्मुकी बाणी बभूव क्षणदाचरः
3047008a स परिव्राजकच्छद्म महाकायो विहाय तत्
3047008c प्रतिपेदे स्वकं रूपं रावणो राक्षसाधिपः
3047009a संरक्तनयनः क्रोधाज्जीमूतनिचयप्रभः
3047009c रक्ताम्बरधरस्तस्थौ स्त्रीरत्नं प्रेक्ष्य मैथिलीम्
3047010a स तामसितकेशान्तां भास्करस्य प्रभामिव
3047010c वसनाभरणोपेतां मैथिलीं रावणोऽब्रवीत्
3047011a त्रिषु लोकेषु विख्यातं यदि भर्तारमिच्छसि
3047011c मामाश्रय वरारोहे तवाहं सदृशः पतिः
3047012a मां भजस्व चिराय त्वमहं श्लाघ्यस्तव प्रियः
3047012c नैव चाहं क्वचिद्भद्रे करिष्ये तव विप्रियम्
3047012e त्यज्यतां मानुषो भावो मयि भावः प्रणीयताम्
3047013a राज्याच्च्युतमसिद्धार्थं रामं परिमितायुषम्
3047013c कैर्गुणैरनुरक्तासि मूढे पण्डितमानिनि
3047014a यः स्त्रिया वचनाद्राज्यं विहाय ससुहृज्जनम्
3047014c अस्मिन्व्यालानुचरिते वने वसति दुर्मतिः
3047015a इत्युक्त्वा मैथिलीं वाक्यं प्रियार्हां प्रियवादिनीम्
3047015c जग्राह रावणः सीतां बुधः खे रोहिणीमिव
3047016a वामेन सीतां पद्माक्षीं मूर्धजेषु करेण सः
3047016c ऊर्वोस्तु दक्षिणेनैव परिजग्राह पाणिना
3047017a तं दृष्ट्वा गिरिशृङ्गाभं तीक्ष्णदंष्ट्रं महाभुजम्
3047017c प्राद्रवन्मृत्युसंकाशं भयार्ता वनदेवताः
3047018a स च मायामयो दिव्यः खरयुक्तः खरस्वनः
3047018c प्रत्यदृश्यत हेमाङ्गो रावणस्य महारथः
3047019a ततस्तां परुषैर्वाक्यैरभितर्ज्य महास्वनः
3047019c अङ्केनादाय वैदेहीं रथमारोपयत्तदा
3047020a सा गृहीतातिचुक्रोश रावणेन यशस्विनी
3047020c रामेति सीता दुःखार्ता रामं दूरगतं वने
3047021a तामकामां स कामार्तः पन्नगेन्द्रवधूमिव
3047021c विवेष्टमानामादाय उत्पपाथाथ रावणः
3047022a ततः सा राक्षसेन्द्रेण ह्रियमाणा विहायसा
3047022c भृशं चुक्रोश मत्तेव भ्रान्तचित्ता यथातुरा
3047023a हा लक्ष्मण महाबाहो गुरुचित्तप्रसादक
3047023c ह्रियमाणां न जानीषे रक्षसा कामरूपिणा
3047024a जीवितं सुखमर्थांश्च धर्महेतोः परित्यजन्
3047024c ह्रियमाणामधर्मेण मां राघव न पश्यसि
3047025a ननु नामाविनीतानां विनेतासि परंतप
3047025c कथमेवंविधं पापं न त्वं शाधि हि रावणम्
3047026a ननु सद्योऽविनीतस्य दृश्यते कर्मणः फलम्
3047026c कालोऽप्यङ्गी भवत्यत्र सस्यानामिव पक्तये
3047027a स कर्म कृतवानेतत्कालोपहतचेतनः
3047027c जीवितान्तकरं घोरं रामाद्व्यसनमाप्नुहि
3047028a हन्तेदानीं सकामा तु कैकेयी बान्धवैः सह
3047028c ह्रियेयं धर्मकामस्य धर्मपत्नी यशस्विनः
3047029a आमन्त्रये जनस्थानं कर्णिकारांश्च पुष्पितान्
3047029c क्षिप्रं रामाय शंसध्वं सीतां हरति रावणः
3047030a माल्यवन्तं शिखरिणं वन्दे प्रस्रवणं गिरिम्
3047030c क्षिप्रं रामाय शंसध्वं सीतां हरति रावणः
3047031a हंससारससंघुष्टां वन्दे गोदावरीं नदीम्
3047031c क्षिप्रं रामाय शंसध्वं सीतां हरति रावणः
3047032a दैवतानि च यान्त्यस्मिन्वने विविधपादपे
3047032c नमस्करोम्यहं तेभ्यो भर्तुः शंसत मां हृताम्
3047033a यानि कानिचिदप्यत्र सत्त्वानि निवसन्त्युत
3047033c सर्वाणि शरणं यामि मृगपक्षिगणानपि
3047034a ह्रियमाणां प्रियां भर्तुः प्राणेभ्योऽपि गरीयसीम्
3047034c विवशापहृता सीता रावणेनेति शंसत
3047035a विदित्वा मां महाबाहुरमुत्रापि महाबलः
3047035c आनेष्यति पराक्रम्य वैवस्वतहृतामपि
3047036a रामाय तु यथातत्त्वं जटायो हरणं मम
3047036c लक्ष्मणाय च तत्सर्वमाख्यातव्यमशेषतः
3048001a तं शब्दमवसुप्तस्य जटायुरथ शुश्रुवे
3048001c निरैक्षद्रावणं क्षिप्रं वैदेहीं च ददर्श सः
3048002a ततः पर्वतकूटाभस्तीक्ष्णतुण्डः खगोत्तमः
3048002c वनस्पतिगतः श्रीमान्व्याजहार शुभां गिरम्
3048003a दशग्रीवस्थितो धर्मे पुराणे सत्यसंश्रयः
3048003c जटायुर्नाम नाम्नाहं गृध्रराजो महाबलः
3048004a राजा सर्वस्य लोकस्य महेन्द्रवरुणोपमः
3048004c लोकानां च हिते युक्तो रामो दशरथात्मजः
3048005a तस्यैषा लोकनाथस्य धर्मपत्नी यशस्विनी
3048005c सीता नाम वरारोहा यां त्वं हर्तुमिहेच्छसि
3048006a कथं राजा स्थितो धर्मे परदारान्परामृशेत्
3048006c रक्षणीया विशेषेण राजदारा महाबलः
3048006e निवर्तय मतिं नीचां परदाराभिमर्शनम्
3048007a न तत्समाचरेद्धीरो यत्परोऽस्य विगर्हयेत्
3048007c यथात्मनस्तथान्येषां दारा रक्ष्या विमर्शनात्
3048008a अर्थं वा यदि वा कामं शिष्टाः शास्त्रेष्वनागतम्
3048008c व्यवस्यन्त्यनु राजानं धर्मं पौरस्त्यनन्दन
3048009a राजा धर्मश्च कामश्च द्रव्याणां चोत्तमो निधिः
3048009c धर्मः शुभं वा पापं वा राजमूलं प्रवर्तते
3048010a पापस्वभावश्चपलः कथं त्वं रक्षसां वर
3048010c ऐश्वर्यमभिसंप्राप्तो विमानमिव दुष्कृती
3048011a कामस्वभावो यो यस्य न स शक्यः प्रमार्जितुम्
3048011c न हि दुष्टात्मनामार्य मा वसत्यालये चिरम्
3048012a विषये वा पुरे वा ते यदा रामो महाबलः
3048012c नापराध्यति धर्मात्मा कथं तस्यापराध्यसि
3048013a यदि शूर्पणखाहेतोर्जनस्थानगतः खरः
3048013c अतिवृत्तो हतः पूर्वं रामेणाक्लिष्टकर्मणा
3048014a अत्र ब्रूहि यथासत्यं को रामस्य व्यतिक्रमः
3048014c यस्य त्वं लोकनाथस्य हृत्वा भार्यां गमिष्यसि
3048015a क्षिप्रं विसृज वैदेहीं मा त्वा घोरेण चक्षुषा
3048015c दहेद्दहन भूतेन वृत्रमिन्द्राशनिर्यथा
3048016a सर्पमाशीविषं बद्ध्वा वस्त्रान्ते नावबुध्यसे
3048016c ग्रीवायां प्रतिमुक्तं च कालपाशं न पश्यसि
3048017a स भारः सौम्य भर्तव्यो यो नरं नावसादयेत्
3048017c तदन्नमुपभोक्तव्यं जीर्यते यदनामयम्
3048018a यत्कृत्वा न भवेद्धर्मो न कीर्तिर्न यशो भुवि
3048018c शरीरस्य भवेत्खेदः कस्तत्कर्म समाचरेत्
3048019a षष्टिवर्षसहस्राणि मम जातस्य रावण
3048019c पितृपैतामहं राज्यं यथावदनुतिष्ठतः
3048020a वृद्धोऽहं त्वं युवा धन्वी सरथः कवची शरी
3048020c तथाप्यादाय वैदेहीं कुशली न गमिष्यसि
3048021a न शक्तस्त्वं बलाद्धर्तुं वैदेहीं मम पश्यतः
3048021c हेतुभिर्न्यायसंयुक्तैर्ध्रुवां वेदश्रुतीमिव
3048022a युध्यस्व यदि शूरोऽसि मुहूर्तं तिष्ठ रावण
3048022c शयिष्यसे हतो भूमौ यथापूर्वं खरस्तथा
3048023a असकृत्संयुगे येन निहता दैत्यदानवाः
3048023c नचिराच्चीरवासास्त्वां रामो युधि वधिष्यति
3048024a किं नु शक्यं मया कर्तुं गतौ दूरं नृपात्मजौ
3048024c क्षिप्रं त्वं नश्यसे नीच तयोर्भीतो न संशयः
3048025a न हि मे जीवमानस्य नयिष्यसि शुभामिमाम्
3048025c सीतां कमलपत्राक्षीं रामस्य महषीं प्रियाम्
3048026a अवश्यं तु मया कार्यं प्रियं तस्य महात्मनः
3048026c जीवितेनापि रामस्य तथा दशरथस्य च
3048027a तिष्ठ तिष्ठ दशग्रीव मुहूर्तं पश्य रावण
3048027c युद्धातिथ्यं प्रदास्यामि यथाप्राणं निशाचर
3048027e वृन्तादिव फलं त्वां तु पातयेयं रथोत्तमात्
3049001a इत्युक्तस्य यथान्यायं रावणस्य जटायुषा
3049001c क्रुद्धस्याग्निनिभाः सर्वा रेजुर्विंशतिदृष्टयः
3049002a संरक्तनयनः कोपात्तप्तकाञ्चनकुण्डलः
3049002c राक्षसेन्द्रोऽभिदुद्राव पतगेन्द्रममर्षणः
3049003a स संप्रहारस्तुमुलस्तयोस्तस्मिन्महावने
3049003c बभूव वातोद्धतयोर्मेघयोर्गगने यथा
3049004a तद्बभूवाद्भुतं युद्धं गृध्रराक्षसयोस्तदा
3049004c सपक्षयोर्माल्यवतोर्महापर्वतयोरिव
3049005a ततो नालीकनाराचैस्तीक्ष्णाग्रैश्च विकर्णिभिः
3049005c अभ्यवर्षन्महाघोरैर्गृध्रराजं महाबलः
3049006a स तानि शरजालानि गृध्रः पत्ररथेश्वरः
3049006c जटायुः प्रतिजग्राह रावणास्त्राणि संयुगे
3049007a तस्य तीक्ष्णनखाभ्यां तु चरणाभ्यां महाबलः
3049007c चकार बहुधा गात्रे व्रणान्पतगसत्तमः
3049008a अथ क्रोधाद्दशग्रीवो जग्राह दशमार्गणान्
3049008c मृत्युदण्डनिभान्घोराञ्शत्रुमर्दनकाङ्क्षया
3049009a स तैर्बाणैर्महावीर्यः पूर्णमुक्तैरजिह्मगैः
3049009c बिभेद निशितैस्तीक्ष्णैर्गृध्रं घोरैः शिलीमुखैः
3049010a स राक्षसरथे पश्यञ्जानकीं बाष्पलोचनाम्
3049010c अचिन्तयित्वा बाणांस्तान्राक्षसं समभिद्रवत्
3049011a ततोऽस्य सशरं चापं मुक्तामणिविभूषितम्
3049011c चरणाभ्यां महातेजा बभञ्ज पतगेश्वरः
3049012a तच्चाग्निसदृशं दीप्तं रावणस्य शरावरम्
3049012c पक्षाभ्यां च महातेजा व्यधुनोत्पतगेश्वरः
3049013a काञ्चनोरश्छदान्दिव्यान्पिशाचवदनान्खरान्
3049013c तांश्चास्य जवसंपन्नाञ्जघान समरे बली
3049014a वरं त्रिवेणुसंपन्नं कामगं पावकार्चिषम्
3049014c मणिहेमविचित्राङ्गं बभञ्ज च महारथम्
3049014e पूर्णचन्द्रप्रतीकाशं छत्रं च व्यजनैः सह
3049015a स भग्नधन्वा विरथो हताश्वो हतसारथिः
3049015c अङ्केनादाय वैदेहीं पपात भुवि रावणः
3049016a दृष्ट्वा निपतितं भूमौ रावणं भग्नवाहनम्
3049016c साधु साध्विति भूतानि गृध्रराजमपूजयन्
3049017a परिश्रान्तं तु तं दृष्ट्वा जरया पक्षियूथपम्
3049017c उत्पपात पुनर्हृष्टो मैथिलीं गृह्य रावणः
3049018a तं प्रहृष्टं निधायाङ्के गच्छन्तं जनकात्मजाम्
3049018c गृध्रराजः समुत्पत्य जटायुरिदमब्रवीत्
3049019a वज्रसंस्पर्शबाणस्य भार्यां रामस्य रावण
3049019c अल्पबुद्धे हरस्येनां वधाय खलु रक्षसाम्
3049020a समित्रबन्धुः सामात्यः सबलः सपरिच्छदः
3049020c विषपानं पिबस्येतत्पिपासित इवोदकम्
3049021a अनुबन्धमजानन्तः कर्मणामविचक्षणाः
3049021c शीघ्रमेव विनश्यन्ति यथा त्वं विनशिष्यसि
3049022a बद्धस्त्वं कालपाशेन क्व गतस्तस्य मोक्ष्यसे
3049022c वधाय बडिशं गृह्य सामिषं जलजो यथा
3049023a न हि जातु दुराधर्षौ काकुत्स्थौ तव रावण
3049023c धर्षणं चाश्रमस्यास्य क्षमिष्येते तु राघवौ
3049024a यथा त्वया कृतं कर्म भीरुणा लोकगर्हितम्
3049024c तस्कराचरितो मार्गो नैष वीरनिषेवितः
3049025a युध्यस्व यदि शूरोऽसि मुहूर्तं तिष्ठ रावण
3049025c शयिष्यसे हतो भूमौ यथा भ्राता खरस्तथा
3049026a परेतकाले पुरुषो यत्कर्म प्रतिपद्यते
3049026c विनाशायात्मनोऽधर्म्यं प्रतिपन्नोऽसि कर्म तत्
3049027a पापानुबन्धो वै यस्य कर्मणः को नु तत्पुमान्
3049027c कुर्वीत लोकाधिपतिः स्वयम्भूर्भगवानपि
3049028a एवमुक्त्वा शुभं वाक्यं जटायुस्तस्य रक्षसः
3049028c निपपात भृशं पृष्ठे दशग्रीवस्य वीर्यवान्
3049029a तं गृहीत्वा नखैस्तीक्ष्णैर्विरराद समन्ततः
3049029c अधिरूढो गजारोहि यथा स्याद्दुष्टवारणम्
3049030a विरराद नखैरस्य तुण्डं पृष्ठे समर्पयन्
3049030c केशांश्चोत्पाटयामास नखपक्षमुखायुधः
3049031a स तथा गृध्रराजेन क्लिश्यमानो मुहुर्मुहुः
3049031c अमर्षस्फुरितौष्ठः सन्प्राकम्पत स राक्षसः
3049032a संपरिष्वज्य वैदेहीं वामेनाङ्केन रावणः
3049032c तलेनाभिजघानार्तो जटायुं क्रोधमूर्छितः
3049033a जटायुस्तमतिक्रम्य तुण्डेनास्य खराधिपः
3049033c वामबाहून्दश तदा व्यपाहरदरिंदमः
3049034a ततः क्रुद्धो दशक्रीवः सीतामुत्सृज्य वीर्यवान्
3049034c मुष्टिभ्यां चरणाभ्यां च गृध्रराजमपोथयत्
3049035a ततो मुहूर्तं संग्रामो बभूवातुलवीर्ययोः
3049035c राक्षसानां च मुख्यस्य पक्षिणां प्रवरस्य च
3049036a तस्य व्यायच्छमानस्य रामस्यार्थेऽथ रावणः
3049036c पक्षौ पादौ च पार्श्वौ च खड्गमुद्धृत्य सोऽच्छिनत्
3049037a स छिन्नपक्षः सहसा रक्षसा रौद्रकर्मणा
3049037c निपपात हतो गृध्रो धरण्यामल्पजीवितः
3049038a तं दृष्ट्वा पतितं भूमौ क्षतजार्द्रं जटायुषम्
3049038c अभ्यधावत वैदेही स्वबन्धुमिव दुःखिता
3049039a तं नीलजीमूतनिकाशकल्पं; सुपाण्डुरोरस्कमुदारवीर्यम्
3049039c ददर्श लङ्काधिपतिः पृथिव्यां; जटायुषं शान्तमिवाग्निदावम्
3049040a ततस्तु तं पत्ररथं महीतले; निपातितं रावणवेगमर्दितम्
3049040c पुनः परिष्वज्य शशिप्रभानना; रुरोद सीता जनकात्मजा तदा
3050001a तमल्पजीवितं भूमौ स्फुरन्तं राक्षसाधिपः
3050001c ददर्श गृध्रं पतितं समीपे राघवाश्रमात्
3050002a सा तु ताराधिपमुखी रावणेन समीक्ष्य तम्
3050002c गृध्रराजं विनिहतं विललाप सुदुःखिता
3050003a निमित्तं लक्षणज्ञानं शकुनिस्वरदर्शनम्
3050003c अवश्यं सुखदुःखेषु नराणां प्रतिदृश्यते
3050004a न नूनं राम जानासि महद्व्यसनमात्मजः
3050004c धावन्ति नूनं काकुत्स्थ मदर्थं मृगपक्षिणः
3050005a त्राहि मामद्य काकुत्स्थ लक्ष्मणेति वराङ्गना
3050005c सुसंत्रस्ता समाक्रन्दच्छृण्वतां तु यथान्तिके
3050006a तां क्लिष्टमाल्याभरणां विलपन्तीमनाथवत्
3050006c अभ्यधावत वैदेहीं रावणो राक्षसाधिपः
3050007a तां लतामिव वेष्टन्तीमालिङ्गन्तीं महाद्रुमान्
3050007c मुञ्च मुञ्चेति बहुशः प्रवदन्राक्षसाधिपः
3050008a क्रोशन्तीं राम रामेति रामेण रहितां वने
3050008c जीवितान्ताय केशेषु जग्राहान्तकसंनिभः
3050009a प्रधर्षितायां वैदेह्यां बभूव सचराचरम्
3050009c जगत्सर्वममर्यादं तमसान्धेन संवृतम्
3050010a दृष्ट्वा सीतां परामृष्टां दीनां दिव्येन चक्षुषा
3050010c कृतं कार्यमिति श्रीमान्व्याजहार पितामहः
3050011a प्रहृष्टा व्यथिताश्चासन्सर्वे ते परमर्षयः
3050011c दृष्ट्वा सीतां परामृष्टां दण्डकारण्यवासिनः
3050012a स तु तां राम रामेति रुदन्तीं लक्ष्मणेति च
3050012c जगामाकाशमादाय रावणो राक्षसाधिपः
3050013a तप्ताभरणसर्वाङ्गी पीतकौशेयवासनी
3050013c रराज राजपुत्री तु विद्युत्सौदामनी यथा
3050014a उद्धूतेन च वस्त्रेण तस्याः पीतेन रावणः
3050014c अधिकं परिबभ्राज गिरिर्दीप इवाग्निना
3050015a तस्याः परमकल्याण्यास्ताम्राणि सुरभीणि च
3050015c पद्मपत्राणि वैदेह्या अभ्यकीर्यन्त रावणम्
3050016a तस्याः कौशेयमुद्धूतमाकाशे कनकप्रभम्
3050016c बभौ चादित्यरागेण ताम्रमभ्रमिवातपे
3050017a तस्यास्तद्विमलं वक्त्रमाकाशे रावणाङ्कगम्
3050017c न रराज विना रामं विनालमिव पङ्कजम्
3050018a बभूव जलदं नीलं भित्त्वा चन्द्र इवोदितः
3050018c सुललाटं सुकेशान्तं पद्मगर्भाभमव्रणम्
3050018e शुक्लैः सुविमलैर्दन्तैः प्रभावद्भिरलंकृतम्
3050019a रुदितं व्यपमृष्टास्त्रं चन्द्रवत्प्रियदर्शनम्
3050019c सुनासं चारुताम्रौष्ठमाकाषे हाटकप्रभम्
3050020a राक्षसेन्द्रसमाधूतं तस्यास्तद्वचनं शुभम्
3050020c शुशुभे न विना रामं दिवा चन्द्र इवोदितः
3050021a सा हेमवर्णा नीलाङ्गं मैथिली राक्षसाधिपम्
3050021c शुशुभे काञ्चनी काञ्ची नीलं मणिमिवाश्रिता
3050022a सा पद्मगौरी हेमाभा रावणं जनकात्मजा
3050022c विद्युद्घनमिवाविश्य शुशुभे तप्तभूषणा
3050023a तस्या भूषणघोषेण वैदेह्या राक्षसाधिपः
3050023c बभूव विमलो नीलः सघोष इव तोयदः
3050024a उत्तमाङ्गच्युता तस्याः पुष्पवृष्टिः समन्ततः
3050024c सीताया ह्रियमाणायाः पपात धरणीतले
3050025a सा तु रावणवेगेन पुष्पवृष्टिः समन्ततः
3050025c समाधूता दशग्रीवं पुनरेवाभ्यवर्तत
3050026a अभ्यवर्तत पुष्पाणां धारा वैश्रवणानुजम्
3050026c नक्षत्रमालाविमला मेरुं नगमिवोत्तमम्
3050027a चरणान्नूपुरं भ्रष्टं वैदेह्या रत्नभूषितम्
3050027c विद्युन्मण्डलसंकाशं पपात मधुरस्वनम्
3050028a तरुप्रवालरक्ता सा नीलाङ्गं राक्षसेश्वरम्
3050028c प्राशोभयत वैदेही गजं कष्येव काञ्चनी
3050029a तां महोल्कामिवाकाशे दीप्यमानां स्वतेजसा
3050029c जहाराकाशमाविश्य सीतां वैश्रवणानुजः
3050030a तस्यास्तान्यग्निवर्णानि भूषणानि महीतले
3050030c सघोषाण्यवकीर्यन्त क्षीणास्तारा इवाम्बरात्
3050031a तस्याः स्तनान्तराद्भ्रष्टो हारस्ताराधिपद्युतिः
3050031c वैदेह्या निपतन्भाति गङ्गेव गगनाच्च्युता
3050032a उत्पात वाताभिहता नानाद्विज गणायुताः
3050032c मा भैरिति विधूताग्रा व्याजह्रुरिव पादपाः
3050033a नलिन्यो ध्वस्तकमलास्त्रस्तमीनजले चराः
3050033c सखीमिव गतोत्साहां शोचन्तीव स्म मैथिलीम्
3050034a समन्तादभिसंपत्य सिंहव्याघ्रमृगद्विजाः
3050034c अन्वधावंस्तदा रोषात्सीताच्छायानुगामिनः
3050035a जलप्रपातास्रमुखाः शृङ्गैरुच्छ्रितबाहवः
3050035c सीतायां ह्रियमाणायां विक्रोशन्तीव पर्वताः
3050036a ह्रियमाणां तु वैदेहीं दृष्ट्वा दीनो दिवाकरः
3050036c प्रविध्वस्तप्रभः श्रीमानासीत्पाण्डुरमण्डलः
3050037a नास्ति धर्मः कुतः सत्यं नार्जवं नानृशंसता
3050037c यत्र रामस्य वैदेहीं भार्यां हरति रावणः
3050038a इति सर्वाणि भूतानि गणशः पर्यदेवयन्
3050038c वित्रस्तका दीनमुखा रुरुदुर्मृगपोतकाः
3050039a उद्वीक्ष्योद्वीक्ष्य नयनैरास्रपाताविलेक्षणाः
3050039c सुप्रवेपितगात्राश्च बभूवुर्वनदेवताः
3050040a विक्रोशन्तीं दृढं सीतां दृष्ट्वा दुःखं तथा गताम्
3050040c तां तु लक्ष्मण रामेति क्रोशन्तीं मधुरस्वराम्
3050041a अवेक्षमाणां बहुषो वैदेहीं धरणीतलम्
3050041c स तामाकुलकेशान्तां विप्रमृष्टविशेषकाम्
3050041e जहारात्मविनाशाय दशग्रीवो मनस्विनाम्
3050042a ततस्तु सा चारुदती शुचिस्मिता; विनाकृता बन्धुजनेन मैथिली
3050042c अपश्यती राघवलक्ष्मणावुभौ; विवर्णवक्त्रा भयभारपीडिता
3051001a खमुत्पतन्तं तं दृष्ट्वा मैथिली जनकात्मजा
3051001c दुःखिता परमोद्विग्ना भये महति वर्तिनी
3051002a रोषरोदनताम्राक्षी भीमाक्षं राक्षसाधिपम्
3051002c रुदती करुणं सीता ह्रियमाणेदमब्रवीत्
3051003a न व्यपत्रपसे नीच कर्मणानेन रावण
3051003c ज्ञात्वा विरहितां यो मां चोरयित्वा पलायसे
3051004a त्वयैव नूनं दुष्टात्मन्भीरुणा हर्तुमिच्छता
3051004c ममापवाहितो भर्ता मृगरूपेण मायया
3051004e यो हि मामुद्यतस्त्रातुं सोऽप्ययं विनिपातितः
3051005a परमं खलु ते वीर्यं दृश्यते राक्षसाधम
3051005c विश्राव्य नामधेयं हि युद्धे नास्ति जिता त्वया
3051006a ईदृशं गर्हितं कर्म कथं कृत्वा न लज्जसे
3051006c स्त्रियाश्च हरणं नीच रहिते च परस्य च
3051007a कथयिष्यन्ति लोकेषु पुरुषाः कर्म कुत्सितम्
3051007c सुनृशंसमधर्मिष्ठं तव शौण्डीर्यमानिनः
3051008a धिक्ते शौर्यं च सत्त्वं च यत्त्वया कथितं तदा
3051008c कुलाक्रोशकरं लोके धिक्ते चारित्रमीदृशम्
3051009a किं शक्यं कर्तुमेवं हि यज्जवेनैव धावसि
3051009c मुहूर्तमपि तिष्ठस्व न जीवन्प्रतियास्यसि
3051010a न हि चक्षुःपथं प्राप्य तयोः पार्थिवपुत्रयोः
3051010c ससैन्योऽपि समर्तःस्त्वं मुहूर्तमपि जीवितुम्
3051011a न त्वं तयोः शरस्पर्शं सोढुं शक्तः कथंचन
3051011c वने प्रज्वलितस्येव स्पर्शमग्नेर्विहंगमः
3051012a साधु कृत्वात्मनः पथ्यं साधु मां मुञ्च रावण
3051012c मत्प्रधर्षणरुष्टो हि भ्रात्रा सह पतिर्मम
3051012e विधास्यति विनाशाय त्वं मां यदि न मुञ्चसि
3051013a येन त्वं व्यवसायेन बलान्मां हर्तुमिच्छसि
3051013c व्यवसायः स ते नीच भविष्यति निरर्थकः
3051014a न ह्यहं तमपश्यन्ती भर्तारं विबुधोपमम्
3051014c उत्सहे शत्रुवशगा प्राणान्धारयितुं चिरम्
3051015a न नूनं चात्मनः श्रेयः पथ्यं वा समवेक्षसे
3051015c मृत्युकाले यथा मर्त्यो विपरीतानि सेवते
3051016a मुमूर्षूणां हि सर्वेषां यत्पथ्यं तन्न रोचते
3051016c पश्यामीव हि कण्ठे त्वां कालपाशावपाशितम्
3051017a यथा चास्मिन्भयस्थाने न बिभेषे दशानन
3051017c व्यक्तं हिरण्मयान्हि त्वं संपश्यसि महीरुहान्
3051018a नदीं वैरतणीं घोरां रुधिरौघनिवाहिनीम्
3051018c खड्गपत्रवनं चैव भीमं पश्यसि रावण
3051019a तप्तकाञ्चनपुष्पां च वैदूर्यप्रवरच्छदाम्
3051019c द्रक्ष्यसे शाल्मलीं तीक्ष्णामायसैः कण्टकैश्चिताम्
3051020a न हि त्वमीदृशं कृत्वा तस्यालीकं महात्मनः
3051020c धारितुं शक्ष्यसि चिरं विषं पीत्वेव निर्घृणः
3051021a बद्धस्त्वं कालपाशेन दुर्निवारेण रावण
3051021c क्व गतो लप्स्यसे शर्म भर्तुर्मम महात्मनः
3051022a निमेषान्तरमात्रेण विना भ्रातरमाहवे
3051022c राक्षसा निहता येन सहस्राणि चतुर्दश
3051023a स कथं राघवो वीरः सर्वास्त्रकुशलो बली
3051023c न त्वां हन्याच्छरैस्तीक्ष्णैरिष्टभार्यापहारिणम्
3051024a एतच्चान्यच्च परुषं वैदेही रावणाङ्कगा
3051024c भयशोकसमाविष्टा करुणं विललाप ह
3051025a तथा भृशार्तां बहु चैव भाषिणीं; विललाप पूर्वं करुणं च भामिनीम्
3051025c जहार पापस्तरुणीं विवेष्टतीं; नृपात्मजामागतगात्रवेपथुम्
3052001a ह्रियमाणा तु वैदेही कंचिन्नाथमपश्यती
3052001c ददर्श गिरिशृङ्गस्थान्पञ्चवानरपुंगवान्
3052002a तेषां मध्ये विशालाक्षी कौशेयं कनकप्रभम्
3052002c उत्तरीयं वरारोहा शुभान्याभरणानि च
3052002e मुमोच यदि रामाय शंसेयुरिति मैथिली
3052003a वस्त्रमुत्सृज्य तन्मध्ये विनिक्षिप्तं सभूषणम्
3052003c संभ्रमात्तु दशग्रीवस्तत्कर्म न च बुद्धिवान्
3052004a पिङ्गाक्षास्तां विशालाक्षीं नेत्रैरनिमिषैरिव
3052004c विक्रोशन्तीं तदा सीतां ददृशुर्वानरर्षभाः
3052005a स च पम्पामतिक्रम्य लङ्कामभिमुखः पुरीम्
3052005c जगाम रुदतीं गृह्य मैथिलीं राक्षसेश्वरः
3052006a तां जहार सुसंहृष्टो रावणो मृत्युमात्मनः
3052006c उत्सङ्गेनैव भुजगीं तीक्ष्णदंष्ट्रां महाविषाम्
3052007a वनानि सरितः शैलान्सरांसि च विहायसा
3052007c स क्षिप्रं समतीयाय शरश्चापादिव च्युतः
3052008a तिमिनक्रनिकेतं तु वरुणालयमक्षयम्
3052008c सरितां शरणं गत्वा समतीयाय सागरम्
3052009a संभ्रमात्परिवृत्तोर्मी रुद्धमीनमहोरगः
3052009c वैदेह्यां ह्रियमाणायां बभूव वरुणालयः
3052010a अन्तरिक्षगता वाचः ससृजुश्चारणास्तदा
3052010c एतदन्तो दशग्रीव इति सिद्धास्तदाब्रुवन्
3052011a स तु सीतां विवेष्टन्तीमङ्केनादाय रावणः
3052011c प्रविवेश पुरीं लङ्कां रूपिणीं मृत्युमात्मनः
3052012a सोऽभिगम्य पुरीं लङ्कां सुविभक्तमहापथाम्
3052012c संरूढकक्ष्या बहुलं स्वमन्तःपुरमाविशत्
3052013a तत्र तामसितापाङ्गीं शोकमोहपरायणाम्
3052013c निदधे रावणः सीतां मयो मायामिवासुरीम्
3052014a अब्रवीच्च दशग्रीवः पिशाचीर्घोरदर्शनाः
3052014c यथा नैनां पुमान्स्त्री वा सीतां पश्यत्यसंमतः
3052015a मुक्तामणिसुवर्णानि वस्त्राण्याभरणानि च
3052015c यद्यदिच्छेत्तदेवास्या देयं मच्छन्दतो यथा
3052016a या च वक्ष्यति वैदेहीं वचनं किंचिदप्रियम्
3052016c अज्ञानाद्यदि वा ज्ञानान्न तस्या जीवितं प्रियम्
3052017a तथोक्त्वा राक्षसीस्तास्तु राक्षसेन्द्रः प्रतापवान्
3052017c निष्क्रम्यान्तःपुरात्तस्मात्किं कृत्यमिति चिन्तयन्
3052017e ददर्शाष्टौ महावीर्यान्राक्षसान्पिशिताशनान्
3052018a स तान्दृष्ट्वा महावीर्यो वरदानेन मोहितः
3052018c उवाचैतानिदं वाक्यं प्रशस्य बलवीर्यतः
3052019a नानाप्रहरणाः क्षिप्रमितो गच्छत सत्वराः
3052019c जनस्थानं हतस्थानं भूतपूर्वं खरालयम्
3052020a तत्रोष्यतां जनस्थाने शून्ये निहतराक्षसे
3052020c पौरुषं बलमाश्रित्य त्रासमुत्सृज्य दूरतः
3052021a बलं हि सुमहद्यन्मे जनस्थाने निवेशितम्
3052021c सदूषणखरं युद्धे हतं तद्रामसायकैः
3052022a ततः क्रोधो ममापूर्वो धैर्यस्योपरि वर्धते
3052022c वैरं च सुमहज्जातं रामं प्रति सुदारुणम्
3052023a निर्यातयितुमिच्छामि तच्च वैरमहं रिपोः
3052023c न हि लप्स्याम्यहं निद्रामहत्वा संयुगे रिपुम्
3052024a तं त्विदानीमहं हत्वा खरदूषणघातिनम्
3052024c रामं शर्मोपलप्स्यामि धनं लब्ध्वेव निर्धनः
3052025a जनस्थाने वसद्भिस्तु भवद्भी राममाश्रिता
3052025c प्रवृत्तिरुपनेतव्या किं करोतीति तत्त्वतः
3052026a अप्रमादाच्च गन्तव्यं सर्वैरेव निशाचरैः
3052026c कर्तव्यश्च सदा यत्नो राघवस्य वधं प्रति
3052027a युष्माकं हि बलज्ञोऽहं बहुशो रणमूर्धनि
3052027c अतश्चास्मिञ्जनस्थाने मया यूयं नियोजिताः
3052028a ततः प्रियं वाक्यमुपेत्य राक्षसा; महार्थमष्टावभिवाद्य रावणम्
3052028c विहाय लङ्कां सहिताः प्रतस्थिरे; यतो जनस्थानमलक्ष्यदर्शनाः
3052029a ततस्तु सीतामुपलभ्य रावणः; सुसंप्रहृष्टः परिगृह्य मैथिलीम्
3052029c प्रसज्य रामेण च वैरमुत्तमं; बभूव मोहान्मुदितः स राक्षसः
3053001a संदिश्य राक्षसान्घोरान्रावणोऽष्टौ महाबलान्
3053001c आत्मानं बुद्धिवैक्लव्यात्कृतकृत्यममन्यत
3053002a स चिन्तयानो वैदेहीं कामबाणसमर्पितः
3053002c प्रविवेश गृहं रम्यं सीतां द्रष्टुमभित्वरन्
3053003a स प्रविश्य तु तद्वेश्म रावणो राक्षसाधिपः
3053003c अपश्यद्राक्षसीमध्ये सीतां शोकपरायणम्
3053004a अश्रुपूर्णमुखीं दीनां शोकभारावपीडिताम्
3053004c वायुवेगैरिवाक्रान्तां मज्जन्तीं नावमर्णवे
3053005a मृगयूथपरिभ्रष्टां मृगीं श्वभिरिवावृताम्
3053005c अधोमुखमुखीं दीनामभ्येत्य च निशाचरः
3053006a तां तु शोकवशां दीनामवशां राक्षसाधिपः
3053006c स बलाद्दर्शयामास गृहं देवगृहोपमम्
3053007a हर्म्यप्रासादसंबधं स्त्रीसहस्रनिषेवितम्
3053007c नानापक्षिगणैर्जुष्टं नानारत्नसमन्वितम्
3053008a काञ्चनैस्तापनीयैश्च स्फाटिकै राजतैस्तथा
3053008c वज्रवैदूर्यचित्रैश्च स्तम्भैर्दृष्टिमनोहरैः
3053009a दिव्यदुन्दुभिनिर्ह्रादं तप्तकाञ्चनतोरणम्
3053009c सोपानं काञ्चनं चित्रमारुरोह तया सह
3053010a दान्तका राजताश्चैव गवाक्षाः प्रियदर्शनाः
3053010c हेमजालावृताश्चासंस्तत्र प्रासादपङ्क्तयः
3053011a सुधामणिविचित्राणि भूमिभागानि सर्वशः
3053011c दशग्रीवः स्वभवने प्रादर्शयत मैथिलीम्
3053012a दीर्घिकाः पुष्करिण्यश्च नानापुष्पसमावृताः
3053012c रावणो दर्शयामास सीतां शोकपरायणाम्
3053013a दर्शयित्वा तु वैदेहीं कृत्स्नं तद्भवनोत्तमम्
3053013c उवाच वाक्यं पापात्मा रावणो जनकात्मजाम्
3053014a दशराक्षसकोट्यश्च द्वाविंशतिरथापराः
3053014c वर्जयित्वा जरा वृद्धान्बालांश्च रजनीचरान्
3053015a तेषां प्रभुरहं सीते सर्वेषां भीमकर्मणाम्
3053015c सहस्रमेकमेकस्य मम कार्यपुरःसरम्
3053016a यदिदं राज्यतन्त्रं मे त्वयि सर्वं प्रतिष्ठितम्
3053016c जीवितं च विशालाक्षि त्वं मे प्राणैर्गरीयसी
3053017a बहूनां स्त्रीसहस्राणां मम योऽसौ परिग्रहः
3053017c तासां त्वमीश्वरी सीते मम भार्या भव प्रिये
3053018a साधु किं तेऽन्यया बुद्ध्या रोचयस्व वचो मम
3053018c भजस्व माभितप्तस्य प्रसादं कर्तुमर्हसि
3053019a परिक्षिप्ता समुद्रेण लङ्केयं शतयोजना
3053019c नेयं धर्षयितुं शक्या सेन्द्रैरपि सुरासुरैः
3053020a न देवेषु न यक्षेषु न गन्धर्वेषु नर्षिषु
3053020c अहं पश्यामि लोकेषु यो मे वीर्यसमो भवेत्
3053021a राज्यभ्रष्टेन दीनेन तापसेन गतायुषा
3053021c किं करिष्यसि रामेण मानुषेणाल्पतेजसा
3053022a भजस्व सीते मामेव भर्ताहं सदृशस्तव
3053022c यौवनं ह्यध्रुवं भीरु रमस्वेह मया सह
3053023a दर्शने मा कृथा बुद्धिं राघवस्य वरानने
3053023c कास्य शक्तिरिहागन्तुमपि सीते मनोरथैः
3053024a न शक्यो वायुराकाशे पाशैर्बद्धं महाजवः
3053024c दीप्यमानस्य वाप्यग्नेर्ग्रहीतुं विमलां शिखाम्
3053025a त्रयाणामपि लोकानां न तं पश्यामि शोभने
3053025c विक्रमेण नयेद्यस्त्वां मद्बाहुपरिपालिताम्
3053026a लङ्कायां सुमहद्राज्यमिदं त्वमनुपालय
3053026c अभिषेकोदकक्लिन्ना तुष्टा च रमयस्व माम्
3053027a दुष्कृतं यत्पुरा कर्म वनवासेन तद्गतम्
3053027c यश्च ते सुकृतो धर्मस्तस्येह फलमाप्नुहि
3053028a इह सर्वाणि माल्यानि दिव्यगन्धानि मैथिलि
3053028c भूषणानि च मुख्यानि तानि सेव मया सह
3053029a पुष्पकं नाम सुश्रोणि भ्रातुर्वैश्रवणस्य मे
3053029c विमानं रमणीयं च तद्विमानं मनोजवम्
3053030a तत्र सीते मया सार्धं विहरस्व यथासुखम्
3053030c वदनं पद्मसंकाशं विमलं चारुदर्शनम्
3053031a शोकार्तं तु वरारोहे न भ्राजति वरानने
3053031c अलं व्रीडेन वैदेहि धर्मलोप कृतेन ते
3053032a आर्षोऽयं दैवनिष्यन्दो यस्त्वामभिगमिष्यति
3053032c एतौ पादौ मया स्निग्धौ शिरोभिः परिपीडितौ
3053033a प्रसादं कुरु मे क्षिप्रं वश्यो दासोऽहमस्मि ते
3053033c नेमाः शून्या मया वाचः शुष्यमाणेन भाषिताः
3053034a न चापि रावणः कांचिन्मूर्ध्ना स्त्रीं प्रणमेत ह
3053034c एवमुक्त्वा दशग्रीवो मैथिलीं जनकात्मजाम्
3053035a कृतान्तवशमापन्नो ममेयमिति मन्यते
3054001a सा तथोक्ता तु वैदेही निर्भया शोककर्षिता
3054001c तृणमन्तरतः कृत्वा रावणं प्रत्यभाषत
3054002a राजा दशरथो नाम धर्मसेतुरिवाचलः
3054002c सत्यसन्धः परिज्ञातो यस्य पुत्रः स राघवः
3054003a रामो नाम स धर्मात्मा त्रिषु लोकेषु विश्रुतः
3054003c दीर्घबाहुर्विशालाक्षो दैवतं स पतिर्मम
3054004a इक्ष्वाकूणां कुले जातः सिंहस्कन्धो महाद्युतिः
3054004c लक्ष्मणेन सह भ्रात्रा यस्ते प्राणां हरिष्यति
3054005a प्रत्यक्षं यद्यहं तस्य त्वया स्यां धर्षिता बलात्
3054005c शयिता त्वं हतः संख्ये जनस्थाने यथा खरः
3054006a य एते राक्षसाः प्रोक्ता घोररूपा महाबलाः
3054006c राघवे निर्विषाः सर्वे सुपर्णे पन्नगा यथा
3054007a तस्य ज्याविप्रमुक्तास्ते शराः काञ्चनभूषणाः
3054007c शरीरं विधमिष्यन्ति गङ्गाकूलमिवोर्मयः
3054008a असुरैर्वा सुरैर्वा त्वं यद्यवधोऽसि रावण
3054008c उत्पाद्य सुमहद्वैरं जीवंस्तस्य न मोक्ष्यसे
3054009a स ते जीवितशेषस्य राघवोऽन्तकरो बली
3054009c पशोर्यूपगतस्येव जीवितं तव दुर्लभम्
3054010a यदि पश्येत्स रामस्त्वां रोषदीप्तेन चक्षुषा
3054010c रक्षस्त्वमद्य निर्दग्धो गच्छेः सद्यः पराभवम्
3054011a यश्चन्द्रं नभसो भूमौ पातयेन्नाशयेत वा
3054011c सागरं शोषयेद्वापि स सीतां मोचयेदिह
3054012a गतायुस्त्वं गतश्रीको गतसत्त्वो गतेन्द्रियः
3054012c लङ्का वैधव्यसंयुक्ता त्वत्कृतेन भविष्यति
3054013a न ते पापमिदं कर्म सुखोदर्कं भविष्यति
3054013c याहं नीता विना भावं पतिपार्श्वात्त्वया वनात्
3054014a स हि दैवतसंयुक्तो मम भर्ता महाद्युतिः
3054014c निर्भयो वीर्यमाश्रित्य शून्ये वसति दण्डके
3054015a स ते दर्पं बलं वीर्यमुत्सेकं च तथाविधम्
3054015c अपनेष्यति गात्रेभ्यः शरवर्षेण संयुगे
3054016a यदा विनाशो भूतानां दृश्यते कालचोदितः
3054016c तदा कार्ये प्रमाद्यन्ति नराः कालवशं गताः
3054017a मां प्रधृष्य स ते कालः प्राप्तोऽयं रक्षसाधम
3054017c आत्मनो राक्षसानां च वधायान्तःपुरस्य च
3054018a न शक्या यज्ञमध्यस्था वेदिः स्रुग्भाण्ड मण्डिता
3054018c द्विजातिमन्त्रसंपूता चण्डालेनावमर्दितुम्
3054019a इदं शरीरं निःसंज्ञं बन्ध वा घातयस्व वा
3054019c नेदं शरीरं रक्ष्यं मे जीवितं वापि राक्षस
3054019e न हि शक्ष्याम्युपक्रोशं पृथिव्यां दातुमात्मनः
3054020a एवमुक्त्वा तु वैदेही क्रोद्धात्सुपरुषं वचः
3054020c रावणं मैथिली तत्र पुनर्नोवाच किंचन
3054021a सीताया वचनं श्रुत्वा परुषं रोमहर्षणम्
3054021c प्रत्युवाच ततः सीतां भयसंदर्शनं वचः
3054022a शृणु मैथिलि मद्वाक्यं मासान्द्वादश भामिनि
3054022c कालेनानेन नाभ्येषि यदि मां चारुहासिनि
3054022e ततस्त्वां प्रातराशार्थं सूदाश्छेत्स्यन्ति लेशशः
3054023a इत्युक्त्वा परुषं वाक्यं रावणः शत्रुरावणः
3054023c राक्षसीश्च ततः क्रुद्ध इदं वचनमब्रवीत्
3054024a शीघ्रमेवं हि राक्षस्यो विकृता घोरदर्शनाः
3054024c दर्पमस्या विनेष्यन्तु मांसशोणितभोजनाः
3054025a वचनादेव तास्तस्य विकृता घोरदर्शनाः
3054025c कृतप्राञ्जलयो भूत्वा मैथिलीं पर्यवारयन्
3054026a स ताः प्रोवाच राजा तु रावणो घोरदर्शनः
3054026c प्रचाल्य चरणोत्कर्षैर्दारयन्निव मेदिनीम्
3054027a अशोकवनिकामध्ये मैथिली नीयतामिति
3054027c तत्रेयं रक्ष्यतां गूढमुष्माभिः परिवारिता
3054028a तत्रैनां तर्जनैर्घोरैः पुनः सान्त्वैश्च मैथिलीम्
3054028c आनयध्वं वशं सर्वा वन्यां गजवधूमिव
3054029a इति प्रतिसमादिष्टा राक्षस्यो रावणेन ताः
3054029c अशोकवनिकां जग्मुर्मैथिलीं परिगृह्य ताम्
3054030a सर्वकामफलैर्वृक्षैर्नानापुष्पफलैर्वृताम्
3054030c सर्वकालमदैश्चापि द्विजैः समुपसेविताम्
3054031a सा तु शोकपरीताङ्गी मैथिली जनकात्मजा
3054031c राक्षसी वशमापन्ना व्याघ्रीणां हरिणी यथा
3054032a न विन्दते तत्र तु शर्म मैथिली; विरूपनेत्राभिरतीव तर्जिता
3054032c पतिं स्मरन्ती दयितं च देवरं; विचेतनाभूद्भयशोकपीडिता
3055001a राक्षसं मृगरूपेण चरन्तं कामरूपिणम्
3055001c निहत्य रामो मारीचं तूर्णं पथि न्यवर्तत
3055002a तस्य संत्वरमाणस्य द्रष्टुकामस्य मैथिलीम्
3055002c क्रूरस्वरोऽथ गोमायुर्विननादास्य पृष्ठतः
3055003a स तस्य स्वरमाज्ञाय दारुणं रोमहर्षणम्
3055003c चिन्तयामास गोमायोः स्वरेण परिशङ्कितः
3055004a अशुभं बत मन्येऽहं गोमायुर्वाश्यते यथा
3055004c स्वस्ति स्यादपि वैदेह्या राक्षसैर्भक्षणं विना
3055005a मारीचेन तु विज्ञाय स्वरमालक्ष्य मामकम्
3055005c विक्रुष्टं मृगरूपेण लक्ष्मणः शृणुयाद्यदि
3055006a स सौमित्रिः स्वरं श्रुत्वा तां च हित्वाथ मैथिलीम्
3055006c तयैव प्रहितः क्षिप्रं मत्सकाशमिहैष्यति
3055007a राक्षसैः सहितैर्नूनं सीताया ईप्सितो वधः
3055007c काञ्चनश्च मृगो भूत्वा व्यपनीयाश्रमात्तु माम्
3055008a दूरं नीत्वा तु मारीचो राक्षसोऽभूच्छराहतः
3055008c हा लक्ष्मण हतोऽस्मीति यद्वाक्यं व्यजहार ह
3055009a अपि स्वस्ति भवेद्द्वाभ्यां रहिताभ्यां मया वने
3055009c जनस्थाननिमित्तं हि कृतवैरोऽस्मि राक्षसैः
3055009e निमित्तानि च घोराणि दृश्यन्तेऽद्य बहूनि च
3055010a इत्येवं चिन्तयन्रामः श्रुत्वा गोमायुनिःस्वनम्
3055010c आत्मनश्चापनयनं मृगरूपेण रक्षसा
3055010e आजगाम जनस्थानं राघवः परिशङ्कितः
3055011a तं दीनमानसं दीनमासेदुर्मृगपक्षिणः
3055011c सव्यं कृत्वा महात्मानं घोरांश्च ससृजुः स्वरान्
3055012a तानि दृष्ट्वा निमित्तानि महाघोराणि राघवः
3055012c ततो लक्षणमायान्तं ददर्श विगतप्रभम्
3055013a ततोऽविदूरे रामेण समीयाय स लक्ष्मणः
3055013c विषण्णः स विषण्णेन दुःखितो दुःखभागिना
3055014a संजगर्हेऽथ तं भ्राता जेष्ठो लक्ष्मणमागतम्
3055014c विहाय सीतां विजने वने राक्षससेविते
3055015a गृहीत्वा च करं सव्यं लक्ष्मणं रघुनन्दनः
3055015c उवाच मधुरोदर्कमिदं परुषमार्तवत्
3055016a अहो लक्ष्मण गर्ह्यं ते कृतं यत्त्वं विहाय ताम्
3055016c सीतामिहागतः सौम्य कच्चित्स्वस्ति भवेदिति
3055017a न मेऽस्ति संशयो वीर सर्वथा जनकात्मजा
3055017c विनष्टा भक्षिता वाप राक्षसैर्वनचारिभिः
3055018a अशुभान्येव भूयिष्ठं यथा प्रादुर्भवन्ति मे
3055018c अपि लक्ष्मण सीतायाः सामग्र्यं प्राप्नुयावहे
3055019a इदं हि रक्षोमृगसंनिकाशं; प्रलोभ्य मां दूरमनुप्रयातम्
3055019c हतं कथंचिन्महता श्रमेण; स राक्षसोऽभून्म्रियमाण एव
3055020a मनश्च मे दीनमिहाप्रहृष्टं; चक्षुश्च सव्यं कुरुते विकारम्
3055020c असंशयं लक्ष्मण नास्ति सीता; हृता मृता वा पथि वर्तते वा
3056001a स दृष्ट्वा लक्ष्मणं दीनं शून्ये दशरथात्मजः
3056001c पर्यपृच्छत धर्मात्मा वैदेहीमागतं विना
3056002a प्रस्थितं दण्डकारण्यं या मामनुजगाम ह
3056002c क्व सा लक्ष्मण वैदेही यां हित्वा त्वमिहागतः
3056003a राज्यभ्रष्टस्य दीनस्य दण्डकान्परिधावतः
3056003c क्व सा दुःखसहाया मे वैदेही तनुमध्यमा
3056004a यां विना नोत्सहे वीर मुहूर्तमपि जीवितुम्
3056004c क्व सा प्राणसहाया मे सीता सुरसुतोपमा
3056005a पतित्वममराणां वा पृथिव्याश्चापि लक्ष्मण
3056005c विना तां तपनीयाभां नेच्छेयं जनकात्मजाम्
3056006a कच्चिज्जीवति वैदेही प्राणैः प्रियतरा मम
3056006c कच्चित्प्रव्राजनं सौम्य न मे मिथ्या भविष्यति
3056007a सीतानिमित्तं सौमित्रे मृते मयि गते त्वयि
3056007c कच्चित्सकामा सुखिता कैकेयी सा भविष्यति
3056008a सपुत्रराज्यां सिद्धार्थां मृतपुत्रा तपस्विनी
3056008c उपस्थास्यति कौसल्या कच्चिन्सौम्य न कैकयीम्
3056009a यदि जीवति वैदेही गमिष्याम्याश्रमं पुनः
3056009c सुवृत्ता यदि वृत्ता सा प्राणांस्त्यक्ष्यामि लक्ष्मण
3056010a यदि मामाश्रमगतं वैदेही नाभिभाषते
3056010c पुनः प्रहसिता सीता विनशिष्यामि लक्ष्मण
3056011a ब्रूहि लक्ष्मण वैदेही यदि जीवति वा न वा
3056011c त्वयि प्रमत्ते रक्षोभिर्भक्षिता वा तपस्विनी
3056012a सुकुमारी च बाला च नित्यं चादुःखदर्शिनी
3056012c मद्वियोगेन वैदेही व्यक्तं शोचति दुर्मनाः
3056013a सर्वथा रक्षसा तेन जिह्मेन सुदुरात्मना
3056013c वदता लक्ष्मणेत्युच्चैस्तवापि जनितं भयम्
3056014a श्रुतश्च शङ्के वैदेह्या स स्वरः सदृशो मम
3056014c त्रस्तया प्रेषितस्त्वं च द्रष्टुं मां शीघ्रमागतः
3056015a सर्वथा तु कृतं कष्टं सीतामुत्सृजता वने
3056015c प्रतिकर्तुं नृशंसानां रक्षसां दत्तमन्तरम्
3056016a दुःखिताः खरघातेन राक्षसाः पिशिताशनाः
3056016c तैः सीता निहता घोरैर्भविष्यति न संशयः
3056017a अहोऽस्मि व्यसने मग्नः सर्वथा रिपुनाशन
3056017c किं त्विदानीं करिष्यामि शङ्के प्राप्तव्यमीदृशम्
3056018a इति सीतां वरारोहां चिन्तयन्नेव राघवः
3056018c आजगाम जनस्थानं त्वरया सहलक्ष्मणः
3056019a विगर्हमाणोऽनुजमार्तरूपं; क्षुधा श्रमाच्चैव पिपासया च
3056019c विनिःश्वसञ्शुष्कमुखो विषण्णः; प्रतिश्रयं प्राप्य समीक्ष्य शून्यम्
3056020a स्वमाश्रमं संप्रविगाह्य वीरो; विहारदेशाननुसृत्य कांश्चित्
3056020c एतत्तदित्येव निवासभूमौ; प्रहृष्टरोमा व्यथितो बभूव
3057001a अथाश्रमादुपावृत्तमन्तरा रघुनन्दनः
3057001c परिपप्रच्छ सौमित्रिं रामो दुःखार्दितः पुनः
3057002a तमुवाच किमर्थं त्वमागतोऽपास्य मैथिलीम्
3057002c यदा सा तव विश्वासाद्वने विहरिता मया
3057003a दृष्ट्वैवाभ्यागतं त्वां मे मैथिलीं त्यज्य लक्ष्मण
3057003c शङ्कमानं महत्पापं यत्सत्यं व्यथितं मनः
3057004a स्फुरते नयनं सव्यं बाहुश्च हृदयं च मे
3057004c दृष्ट्वा लक्ष्मण दूरे त्वां सीताविरहितं पथि
3057005a एवमुक्तस्तु सौमित्रिर्लक्ष्मणः शुभलक्षणः
3057005c भूयो दुःखसमाविष्टो दुःखितं राममब्रवीत्
3057006a न स्वयं कामकारेण तां त्यक्त्वाहमिहागतः
3057006c प्रचोदितस्तयैवोग्रैस्त्वत्सकाशमिहागतः
3057007a आर्येणेव परिक्रुष्टं हा सीते लक्ष्मणेति च
3057007c परित्राहीति यद्वाक्यं मैथिल्यास्तच्छ्रुतिं गतम्
3057008a सा तमार्तस्वरं श्रुत्वा तव स्नेहेन मैथिली
3057008c गच्छ गच्छेति मामाह रुदन्ती भयविह्वला
3057009a प्रचोद्यमानेन मया गच्छेति बहुशस्तया
3057009c प्रत्युक्ता मैथिली वाक्यमिदं त्वत्प्रत्ययान्वितम्
3057010a न तत्पश्याम्यहं रक्षो यदस्य भयमावहेत्
3057010c निर्वृता भव नास्त्येतत्केनाप्येवमुदाहृतम्
3057011a विगर्हितं च नीचं च कथमार्योऽभिधास्यति
3057011c त्राहीति वचनं सीते यस्त्रायेत्त्रिदशानपि
3057012a किंनिमित्तं तु केनापि भ्रातुरालम्ब्य मे स्वरम्
3057012c विस्वरं व्याहृतं वाक्यं लक्ष्मण त्राहि मामिति
3057012e न भवत्या व्यथा कार्या कुनारीजनसेविता
3057013a अलं वैक्लव्यमालम्ब्य स्वस्था भव निरुत्सुका
3057013c न चास्ति त्रिषु लोकेषु पुमान्यो राघवं रणे
3057013e जातो वा जायमानो वा संयुगे यः पराजयेत्
3057014a एवमुक्ता तु वैदेही परिमोहितचेतना
3057014c उवाचाश्रूणि मुञ्चन्ती दारुणं मामिदं वचः
3057015a भावो मयि तवात्यर्थं पाप एव निवेशितः
3057015c विनष्टे भ्रातरि प्राप्ते न च त्वं मामवाप्स्यसि
3057016a संकेताद्भरतेन त्वं रामं समनुगच्छसि
3057016c क्रोशन्तं हि यथात्यर्थं नैनमभ्यवपद्यसे
3057017a रिपुः प्रच्छन्नचारी त्वं मदर्थमनुगच्छसि
3057017c राघवस्यान्तरप्रेप्सुस्तथैनं नाभिपद्यसे
3057018a एवमुक्तो हि वैदेह्या संरब्धो रक्तलोचनः
3057018c क्रोधात्प्रस्फुरमाणौष्ठ आश्रमादभिनिर्गतः
3057019a एवं ब्रुवाणं सौमित्रिं रामः संतापमोहितः
3057019c अब्रवीद्दुष्कृतं सौम्य तां विना यत्त्वमागतः
3057020a जानन्नपि समर्थं मां रक्षसां विनिवारणे
3057020c अनेन क्रोधवाक्येन मैथिल्या निःसृतो भवान्
3057021a न हि ते परितुष्यामि त्यक्त्वा यद्यासि मैथिलीम्
3057021c क्रुद्धायाः परुषं श्रुत्वा स्त्रिया यत्त्वमिहागतः
3057022a सर्वथा त्वपनीतं ते सीतया यत्प्रचोदितः
3057022c क्रोधस्य वशमागम्य नाकरोः शासनं मम
3057023a असौ हि राक्षसः शेते शरेणाभिहतो मया
3057023c मृगरूपेण येनाहमाश्रमादपवादितः
3057024a विकृष्य चापं परिधाय सायकं; सलील बाणेन च ताडितो मया
3057024c मार्गीं तनुं त्यज्य च विक्लवस्वरो; बभूव केयूरधरः स राक्षसः
3057025a शराहतेनैव तदार्तया गिरा; स्वरं ममालम्ब्य सुदूरसंश्रवम्
3057025c उदाहृतं तद्वचनं सुदारुणं; त्वमागतो येन विहाय मैथिलीम्
3058001a भृशमाव्रजमानस्य तस्याधोवामलोचनम्
3058001c प्रास्फुरच्चास्खलद्रामो वेपथुश्चास्य जायते
3058002a उपालक्ष्य निमित्तानि सोऽशुभानि मुहुर्मुहुः
3058002c अपि क्षेमं तु सीताया इति वै व्याजहार ह
3058003a त्वरमाणो जगामाथ सीतादर्शनलालसः
3058003c शून्यमावसथं दृष्ट्वा बभूवोद्विग्नमानसः
3058004a उद्भ्रमन्निव वेगेन विक्षिपन्रघुनन्दनः
3058004c तत्र तत्रोटजस्थानमभिवीक्ष्य समन्ततः
3058005a ददर्श पर्णशालां च रहितां सीतया तदा
3058005c श्रिया विरहितां ध्वस्तां हेमन्ते पद्मिनीमिव
3058006a रुदन्तमिव वृक्षैश्च म्लानपुष्पमृगद्विजम्
3058006c श्रिया विहीनं विध्वस्तं संत्यक्तवनदैवतम्
3058007a विप्रकीर्णाजिनकुशं विप्रविद्धबृसीकटम्
3058007c दृष्ट्वा शून्योटजस्थानं विललाप पुनः पुनः
3058008a हृता मृता वा नष्टा वा भक्षिता वा भविष्यति
3058008c निलीनाप्यथ वा भीरुरथ वा वनमाश्रिता
3058009a गता विचेतुं पुष्पाणि फलान्यपि च वा पुनः
3058009c अथ वा पद्मिनीं याता जलार्थं वा नदीं गता
3058010a यत्नान्मृगयमाणस्तु नाससाद वने प्रियाम्
3058010c शोकरक्तेक्षणः शोकादुन्मत्त इव लक्ष्यते
3058011a वृक्षाद्वृक्षं प्रधावन्स गिरींश्चापि नदीन्नदीम्
3058011c बभूव विलपन्रामः शोकपङ्कार्णवप्लुतः
3058012a अस्ति कच्चित्त्वया दृष्टा सा कदम्बप्रिया प्रिया
3058012c कदम्ब यदि जानीषे शंस सीतां शुभाननाम्
3058013a स्निग्धपल्लवसंकाशां पीतकौशेयवासिनीम्
3058013c शंसस्व यदि वा दृष्टा बिल्व बिल्वोपमस्तनी
3058014a अथ वार्जुन शंस त्वं प्रियां तामर्जुनप्रियाम्
3058014c जनकस्य सुता भीरुर्यदि जीवति वा न वा
3058015a ककुभः ककुभोरुं तां व्यक्तं जानाति मैथिलीम्
3058015c लतापल्लवपुष्पाढ्यो भाति ह्येष वनस्पतिः
3058016a भ्रमरैरुपगीतश्च यथा द्रुमवरो ह्ययम्
3058016c एष व्यक्तं विजानाति तिलकस्तिलकप्रियाम्
3058017a अशोकशोकापनुद शोकोपहतचेतसं
3058017c त्वन्नामानं कुरु क्षिप्रं प्रियासंदर्शनेन माम्
3058018a यदि ताल त्वया दृष्टा पक्वतालफलस्तनी
3058018c कथयस्व वरारोहां कारुष्यं यदि ते मयि
3058019a यदि दृष्टा त्वया सीता जम्बुजाम्बूनदप्रभा
3058019c प्रियां यदि विजानीषे निःशङ्कं कथयस्व मे
3058020a अथ वा मृगशावाक्षीं मृग जानासि मैथिलीम्
3058020c मृगविप्रेक्षणी कान्ता मृगीभिः सहिता भवेत्
3058021a गज सा गजनासोरुर्यदि दृष्टा त्वया भवेत्
3058021c तां मन्ये विदितां तुभ्यमाख्याहि वरवारण
3058022a शार्दूल यदि सा दृष्टा प्रिया चन्द्रनिभानना
3058022c मैथिली मम विस्रब्धः कथयस्व न ते भयम्
3058023a किं धावसि प्रिये नूनं दृष्टासि कमलेक्षणे
3058023c वृक्षेणाच्छाद्य चात्मानं किं मां न प्रतिभाषसे
3058024a तिष्ठ तिष्ठ वरारोहे न तेऽस्ति करुणा मयि
3058024c नात्यर्थं हास्यशीलासि किमर्थं मामुपेक्षसे
3058025a पीतकौशेयकेनासि सूचिता वरवर्णिनि
3058025c धावन्त्यपि मया दृष्टा तिष्ठ यद्यस्ति सौहृदम्
3058026a नैव सा नूनमथ वा हिंसिता चारुहासिनी
3058026c कृच्छ्रं प्राप्तं हि मां नूनं यथोपेक्षितुमर्हति
3058027a व्यक्तं सा भक्षिता बाला राक्षसैः पिशिताशनैः
3058027c विभज्याङ्गानि सर्वाणि मया विरहिता प्रिया
3058028a नूनं तच्छुभदन्तौष्ठं मुखं निष्प्रभतां गतम्
3058028c सा हि चम्पकवर्णाभा ग्रीवा ग्रैवेय शोभिता
3058029a कोमला विलपन्त्यास्तु कान्ताया भक्षिता शुभा
3058029c नूनं विक्षिप्यमाणौ तौ बाहू पल्लवकोमलौ
3058030a भक्षितौ वेपमानाग्रौ सहस्ताभरणाङ्गदौ
3058030c मया विरहिता बाला रक्षसां भक्षणाय वै
3058031a सार्थेनेव परित्यक्ता भक्षिता बहुबान्धवा
3058031c हा लक्ष्मण महाबाहो पश्यसि त्वं प्रियां क्वचित्
3058032a हा प्रिये क्व गता भद्रे हा सीतेति पुनः पुनः
3058032c इत्येवं विलपन्रामः परिधावन्वनाद्वनम्
3058033a क्वचिदुद्भ्रमते वेगात्क्वचिद्विभ्रमते बलात्
3058033c क्वचिन्मत्त इवाभाति कान्तान्वेषणतत्परः
3058034a स वनानि नदीः शैलान्गिरिप्रस्रवणानि च
3058034c काननानि च वेगेन भ्रमत्यपरिसंस्थितः
3058035a तथा स गत्वा विपुलं महद्वनं; परीत्य सर्वं त्वथ मैथिलीं प्रति
3058035c अनिष्ठिताशः स चकार मार्गणे; पुनः प्रियायाः परमं परिश्रमम्
3059001a दृष्टाश्रमपदं शून्यं रामो दशरथात्मजः
3059001c रहितां पर्णशालां च विध्वस्तान्यासनानि च
3059002a अदृष्ट्वा तत्र वैदेहीं संनिरीक्ष्य च सर्वशः
3059002c उवाच रामः प्राक्रुश्य प्रगृह्य रुचिरौ भुजौ
3059003a क्व नु लक्ष्मण वैदेही कं वा देशमितो गता
3059003c केनाहृता वा सौमित्रे भक्षिता केन वा प्रिया
3059004a वृष्केणावार्य यदि मां सीते हसितुमिच्छसि
3059004c अलं ते हसितेनाद्य मां भजस्व सुदुःखितम्
3059005a यैः सह क्रीडसे सीते विश्वस्तैर्मृगपोतकैः
3059005c एते हीनास्त्वया सौम्ये ध्यायन्त्यस्राविलेक्षणाः
3059006a मृतं शोकेन महता सीताहरणजेन माम्
3059006c परलोके महाराजो नूनं द्रक्ष्यति मे पिता
3059007a कथं प्रतिज्ञां संश्रुत्य मया त्वमभियोजितः
3059007c अपूरयित्वा तं कालं मत्सकाशमिहागतः
3059008a कामवृत्तमनार्यं मां मृषावादिनमेव च
3059008c धिक्त्वामिति परे लोके व्यक्तं वक्ष्यति मे पिता
3059009a विवशं शोकसंतप्तं दीनं भग्नमनोरथम्
3059009c मामिहोत्सृज्य करुणं कीर्तिर्नरमिवानृजुम्
3059010a क्व गच्छसि वरारोहे मामुत्सृज्य सुमध्यमे
3059010c त्वया विरहितश्चाहं मोक्ष्ये जीवितमात्मनः
3059011a इतीव विलपन्रामः सीतादर्शनलालसः
3059011c न ददर्श सुदुःखार्तो राघवो जनकात्मजाम्
3059012a अनासादयमानं तं सीतां दशरथात्मजम्
3059012c पङ्कमासाद्य विपुलं सीदन्तमिव कुञ्जरम्
3059012e लक्ष्मणो राममत्यर्थमुवाच हितकाम्यया
3059013a मा विषादं महाबाहो कुरु यत्नं मया सह
3059013c इदं च हि वनं शूर बहुकन्दरशोभितम्
3059014a प्रियकाननसंचारा वनोन्मत्ता च मैथिली
3059014c सा वनं वा प्रविष्टा स्यान्नलिनीं वा सुपुष्पिताम्
3059015a सरितं वापि संप्राप्ता मीनवञ्जुरसेविताम्
3059015c वित्रासयितुकामा वा लीना स्यात्कानने क्वचित्
3059015e जिज्ञासमाना वैदेही त्वां मां च पुरुषर्षभ
3059016a तस्या ह्यन्वेषणे श्रीमन्क्षिप्रमेव यतावहे
3059016c वनं सर्वं विचिनुवो यत्र सा जनकात्मजा
3059016e मन्यसे यदि काकुत्स्थ मा स्म शोके मनः कृथाः
3059017a एवमुक्तस्तु सौहार्दाल्लक्ष्मणेन समाहितः
3059017c सह सौमित्रिणा रामो विचेतुमुपचक्रमे
3059017e तौ वनानि गिरींश्चैव सरितश्च सरांसि च
3059018a निखिलेन विचिन्वन्तौ सीतां दशरथात्मजौ
3059018c तस्य शैलस्य सानूनि गुहाश्च शिखराणि च
3059019a निखिलेन विचिन्वन्तौ नैव तामभिजग्मतुः
3059019c विचित्य सर्वतः शैलं रामो लक्ष्मणमब्रवीत्
3059020a नेह पश्यामि सौमित्रे वैदेहीं पर्वते शुभे
3059020c ततो दुःखाभिसंतप्तो लक्ष्मणो वाक्यमब्रवीत्
3059021a विचरन्दण्डकारण्यं भ्रातरं दीप्ततेजसं
3059021c प्राप्स्यसि त्वं महाप्राज्ञ मैथिलीं जनकात्मजाम्
3059022a यथा विष्णुर्महाबाहुर्बलिं बद्ध्वा महीमिमाम्
3059022c एवमुक्तस्तु वीरेण लक्ष्मणेन स राघवः
3059023a उवाच दीनया वाचा दुःखाभिहतचेतनः
3059023c वनं सर्वं सुविचितं पद्मिन्यः फुल्लपङ्कजाः
3059024a गिरिश्चायं महाप्राज्ञ बहुकन्दरनिर्झरः
3059024c न हि पश्यामि वैदेहीं प्राणेभ्योऽपि गरीयसीम्
3059025a एवं स विलपन्रामः सीताहरणकर्शितः
3059025c दीनः शोकसमाविष्टो मुहूर्तं विह्वलोऽभवत्
3059026a स विह्वलितसर्वाङ्गो गतबुद्धिर्विचेतनः
3059026c विषसादातुरो दीनो निःश्वस्याशीतमायतम्
3059027a बहुशः स तु निःश्वस्य रामो राजीवलोचनः
3059027c हा प्रियेति विचुक्रोश बहुशो बाष्पगद्गदः
3059028a तं सान्त्वयामास ततो लक्ष्मणः प्रियबान्धवः
3059028c बहुप्रकारं धर्मज्ञः प्रश्रितः प्रश्रिताञ्जलिः
3059029a अनादृत्य तु तद्वाक्यं लक्ष्मणौष्ठपुटच्युतम्
3059029c अपश्यंस्तां प्रियां सीतां प्राक्रोशत्स पुनः पुनः
3060001a स दीनो दीनया वाचा लक्ष्मणं वाक्यमब्रवीत्
3060001c शीघ्रं लक्ष्मण जानीहि गत्वा गोदावरीं नदीम्
3060001e अपि गोदावरीं सीता पद्मान्यानयितुं गता
3060002a एवमुक्तस्तु रामेण लक्ष्मणः पुनरेव हि
3060002c नदीं गोदावरीं रम्यां जगाम लघुविक्रमः
3060003a तां लक्ष्मणस्तीर्थवतीं विचित्वा राममब्रवीत्
3060003c नैनां पश्यामि तीर्थेषु क्रोशतो न शृणोति मे
3060004a कं नु सा देशमापन्ना वैदेही क्लेशनाशिनी
3060004c न हि तं वेद्मि वै राम यत्र सा तनुमध्यमा
3060005a लक्ष्मणस्य वचः श्रुत्वा दीनः संताप मोहितः
3060005c रामः समभिचक्राम स्वयं गोदावरीं नदीम्
3060006a स तामुपस्थितो रामः क्व सीतेत्येवमब्रवीत्
3060007a भूतानि राक्षसेन्द्रेण वधार्हेण हृतामपि
3060007c न तां शशंसू रामाय तथा गोदावरी नदी
3060008a ततः प्रचोदिता भूतैः शंसास्मै तां प्रियामिति
3060008c न च साभ्यवदत्सीतां पृष्टा रामेण शोचिता
3060009a रावणस्य च तद्रूपं कर्माणि च दुरात्मनः
3060009c ध्यात्वा भयात्तु वैदेहीं सा नदी न शशंस ताम्
3060010a निराशस्तु तया नद्या सीताया दर्शने कृतः
3060010c उवाच रामः सौमित्रिं सीतादर्शनकर्शितः
3060011a किं नु लक्ष्मण वक्ष्यामि समेत्य जनकं वचः
3060011c मातरं चैव वैदेह्या विना तामहमप्रियम्
3060012a या मे राज्यविहीनस्य वने वन्येन जीवतः
3060012c सर्वं व्यपनयच्छोकं वैदेही क्व नु सा गता
3060013a ज्ञातिपक्षविहीनस्य राजपुत्रीमपश्यतः
3060013c मन्ये दीर्घा भविष्यन्ति रात्रयो मम जाग्रतः
3060014a गोदावरीं जनस्थानमिमं प्रस्रवणं गिरिम्
3060014c सर्वाण्यनुचरिष्यामि यदि सीता हि दृश्यते
3060015a एवं संभाषमाणौ तावन्योन्यं भ्रातरावुभौ
3060015c वसुंधरायां पतितं पुष्पमार्गमपश्यताम्
3060016a तां पुष्पवृष्टिं पतितां दृष्ट्वा रामो महीतले
3060016c उवाच लक्ष्मणं वीरो दुःखितो दुःखितं वचः
3060017a अभिजानामि पुष्पाणि तानीमामीह लक्ष्मण
3060017c अपिनद्धानि वैदेह्या मया दत्तानि कानने
3060018a एवमुक्त्वा महाबाहुर्लक्ष्मणं पुरुषर्षभम्
3060018c क्रुद्धोऽब्रवीद्गिरिं तत्र सिंहः क्षुद्रमृगं यथा
3060019a तां हेमवर्णां हेमाभां सीतां दर्शय पर्वत
3060019c यावत्सानूनि सर्वाणि न ते विध्वंसयाम्यहम्
3060020a मम बाणाग्निनिर्दग्धो भस्मीभूतो भविष्यसि
3060020c असेव्यः सततं चैव निस्तृणद्रुमपल्लवः
3060021a इमां वा सरितं चाद्य शोषयिष्यामि लक्ष्मण
3060021c यदि नाख्याति मे सीतामद्य चन्द्रनिभाननाम्
3060022a एवं स रुषितो रामो दिधक्षन्निव चक्षुषा
3060022c ददर्श भूमौ निष्क्रान्तं राक्षसस्य पदं महत्
3060023a स समीक्ष्य परिक्रान्तं सीताया राक्षसस्य च
3060023c संभ्रान्तहृदयो रामः शशंस भ्रातरं प्रियम्
3060024a पश्य लक्ष्मण वैदेह्याः शीर्णाः कनकबिन्दवः
3060024c भूषणानां हि सौमित्रे माल्यानि विविधानि च
3060025a तप्तबिन्दुनिकाशैश्च चित्रैः क्षतजबिन्दुभिः
3060025c आवृतं पश्य सौमित्रे सर्वतो धरणीतलम्
3060026a मन्ये लक्ष्मण वैदेही राक्षसैः कामरूपिभिः
3060026c भित्त्वा भित्त्वा विभक्ता वा भक्षिता वा भविष्यति
3060027a तस्य निमित्तं वैदेह्या द्वयोर्विवदमानयोः
3060027c बभूव युद्धं सौमित्रे घोरं राक्षसयोरिह
3060028a मुक्तामणिचितं चेदं तपनीयविभूषितम्
3060028c धरण्यां पतितं सौम्य कस्य भग्नं महद्धनुः
3060029a तरुणादित्यसंकाशं वैदूर्यगुलिकाचितम्
3060029c विशीर्णं पतितं भूमौ कवचं कस्य काञ्चनम्
3060030a छत्रं शतशलाकं च दिव्यमाल्योपशोभितम्
3060030c भग्नदण्डमिदं कस्य भूमौ सौम्य निपातितम्
3060031a काञ्चनोरश्छदाश्चेमे पिशाचवदनाः खराः
3060031c भीमरूपा महाकायाः कस्य वा निहता रणे
3060032a दीप्तपावकसंकाशो द्युतिमान्समरध्वजः
3060032c अपविद्धश्च भग्नश्च कस्य सांग्रामिको रथः
3060033a रथाक्षमात्रा विशिखास्तपनीयविभूषणाः
3060033c कस्येमेऽभिहता बाणाः प्रकीर्णा घोरकर्मणः
3060034a वैरं शतगुणं पश्य ममेदं जीवितान्तकम्
3060034c सुघोरहृदयैः सौम्य राक्षसैः कामरूपिभिः
3060035a हृता मृता वा सीता हि भक्षिता वा तपस्विनी
3060035c न धर्मस्त्रायते सीतां ह्रियमाणां महावने
3060036a भक्षितायां हि वैदेह्यां हृतायामपि लक्ष्मण
3060036c के हि लोके प्रियं कर्तुं शक्ताः सौम्य ममेश्वराः
3060037a कर्तारमपि लोकानां शूरं करुणवेदिनम्
3060037c अज्ञानादवमन्येरन्सर्वभूतानि लक्ष्मण
3060038a मृदुं लोकहिते युक्तं दान्तं करुणवेदिनम्
3060038c निर्वीर्य इति मन्यन्ते नूनं मां त्रिदशेश्वराः
3060039a मां प्राप्य हि गुणो दोषः संवृत्तः पश्य लक्ष्मण
3060039c अद्यैव सर्वभूतानां रक्षसामभवाय च
3060039e संहृत्यैव शशिज्योत्स्नां महान्सूर्य इवोदितः
3060040a नैव यक्षा न गन्धर्वा न पिशाचा न राक्षसाः
3060040c किंनरा वा मनुष्या वा सुखं प्राप्स्यन्ति लक्ष्मण
3060041a ममास्त्रबाणसंपूर्णमाकाशं पश्य लक्ष्मण
3060041c निःसंपातं करिष्यामि ह्यद्य त्रैलोक्यचारिणाम्
3060042a संनिरुद्धग्रहगणमावारितनिशाकरम्
3060042c विप्रनष्टानलमरुद्भास्करद्युतिसंवृतम्
3060043a विनिर्मथितशैलाग्रं शुष्यमाणजलाशयम्
3060043c ध्वस्तद्रुमलतागुल्मं विप्रणाशितसागरम्
3060044a न तां कुशलिनीं सीतां प्रदास्यन्ति ममेश्वराः
3060044c अस्मिन्मुहूर्ते सौमित्रे मम द्रक्ष्यन्ति विक्रमम्
3060045a नाकाशमुत्पतिष्यन्ति सर्वभूतानि लक्ष्मण
3060045c मम चापगुणान्मुक्तैर्बाणजालैर्निरन्तरम्
3060046a अर्दितं मम नाराचैर्ध्वस्तभ्रान्तमृगद्विजम्
3060046c समाकुलममर्यादं जगत्पश्याद्य लक्ष्मण
3060047a आकर्णपूर्णैरिषुभिर्जीवलोकं दुरावरैः
3060047c करिष्ये मैथिलीहेतोरपिशाचमराक्षसं
3060048a मम रोषप्रयुक्तानां सायकानां बलं सुराः
3060048c द्रक्ष्यन्त्यद्य विमुक्तानाममर्षाद्दूरगामिनाम्
3060049a नैव देवा न दैतेया न पिशाचा न राक्षसाः
3060049c भविष्यन्ति मम क्रोधात्त्रैलोक्ये विप्रणाशिते
3060050a देवदानवयक्षाणां लोका ये रक्षसामपि
3060050c बहुधा निपतिष्यन्ति बाणौघैः शकुलीकृताः
3060050e निर्मर्यादानिमाँल्लोकान्करिष्याम्यद्य सायकैः
3060051a यथा जरा यथा मृत्युर्यथाकालो यथाविधिः
3060051c नित्यं न प्रतिहन्यन्ते सर्वभूतेषु लक्ष्मण
3060051e तथाहं क्रोधसंयुक्तो न निवार्योऽस्म्यसंशयम्
3060052a पुरेव मे चारुदतीमनिन्दितां; दिशन्ति सीतां यदि नाद्य मैथिलीम्
3060052c सदेवगन्धर्वमनुष्य पन्नगं; जगत्सशैलं परिवर्तयाम्यहम्
3061001a तप्यमानं तथा रामं सीताहरणकर्शितम्
3061001c लोकानामभवे युक्तं साम्वर्तकमिवानलम्
3061002a वीक्षमाणं धनुः सज्यं निःश्वसन्तं मुहुर्मुहुः
3061002c हन्तुकामं पशुं रुद्रं क्रुद्धं दक्षक्रतौ यथा
3061003a अदृष्टपूर्वं संक्रुद्धं दृष्ट्वा रामं स लक्ष्मणः
3061003c अब्रवीत्प्राञ्जलिर्वाक्यं मुखेन परिशुष्यता
3061004a पुरा भूत्वा मृदुर्दान्तः सर्वभूतहिते रतः
3061004c न क्रोधवशमापन्नः प्रकृतिं हातुमर्हसि
3061005a चन्द्रे लक्ष्णीः प्रभा सूर्ये गतिर्वायौ भुवि क्षमा
3061005c एतच्च नियतं सर्वं त्वयि चानुत्तमं यशः
3061006a न तु जानामि कस्यायं भग्नः सांग्रामिको रथः
3061006c केन वा कस्य वा हेतोः सायुधः सपरिच्छदः
3061007a खुरनेमिक्षतश्चायं सिक्तो रुधिरबिन्दुभिः
3061007c देशो निवृत्तसंग्रामः सुघोरः पार्थिवात्मज
3061008a एकस्य तु विमर्दोऽयं न द्वयोर्वदतां वर
3061008c न हि वृत्तं हि पश्यामि बलस्य महतः पदम्
3061009a नैकस्य तु कृते लोकान्विनाशयितुमर्हसि
3061009c युक्तदण्डा हि मृदवः प्रशान्ता वसुधाधिपाः
3061010a सदा त्वं सर्वभूतानां शरण्यः परमा गतिः
3061010c को नु दारप्रणाशं ते साधु मन्येत राघव
3061011a सरितः सागराः शैला देवगन्धर्वदानवाः
3061011c नालं ते विप्रियं कर्तुं दीक्षितस्येव साधवः
3061012a येन राजन्हृता सीता तमन्वेषितुमर्हसि
3061012c मद्द्वितीयो धनुष्पाणिः सहायैः परमर्षिभिः
3061013a समुद्रं च विचेष्यामः पर्वतांश्च वनानि च
3061013c गुहाश्च विविधा घोरा नलिनीः पार्वतीश्च ह
3061014a देवगन्धर्वलोकांश्च विचेष्यामः समाहिताः
3061014c यावन्नाधिगमिष्यामस्तव भार्यापहारिणम्
3061015a न चेत्साम्ना प्रदास्यन्ति पत्नीं ते त्रिदशेश्वराः
3061015c कोसलेन्द्र ततः पश्चात्प्राप्तकालं करिष्यसि
3061016a शीलेन साम्ना विनयेन सीतां; नयेन न प्राप्स्यसि चेन्नरेन्द्र
3061016c ततः समुत्सादय हेमपुङ्खै;र्महेन्द्रवज्रप्रतिमैः शरौघैः
3062001a तं तथा शोकसंतप्तं विलपन्तमनाथवत्
3062001c मोहेन महताविष्टं परिद्यूनमचेतनम्
3062002a ततः सौमित्रिराश्वास्य मुहूर्तादिव लक्ष्मणः
3062002c रामं संबोधयामास चरणौ चाभिपीडयन्
3062003a महता तपसा राम महता चापि कर्मणा
3062003c राज्ञा दशरथेनासील्लब्धोऽमृतमिवामरैः
3062004a तव चैव गुणैर्बद्धस्त्वद्वियोगान्महीपतिः
3062004c राजा देवत्वमापन्नो भरतस्य यथा श्रुतम्
3062005a यदि दुःखमिदं प्राप्तं काकुत्स्थ न सहिष्यसे
3062005c प्राकृतश्चाल्पसत्त्वश्च इतरः कः सहिष्यति
3062006a दुःखितो हि भवाँल्लोकांस्तेजसा यदि धक्ष्यते
3062006c आर्ताः प्रजा नरव्याघ्र क्व नु यास्यन्ति निर्वृतिम्
3062007a लोकस्वभाव एवैष ययातिर्नहुषात्मजः
3062007c गतः शक्रेण सालोक्यमनयस्तं समस्पृशत्
3062008a महर्षयो वसिष्ठस्तु यः पितुर्नः पुरोहितः
3062008c अह्ना पुत्रशतं जज्ञे तथैवास्य पुनर्हतम्
3062009a या चेयं जगतो माता देवी लोकनमस्कृता
3062009c अस्याश्च चलनं भूमेर्दृश्यते सत्यसंश्रव
3062010a यौ चेमौ जगतां नेत्रे यत्र सर्वं प्रतिष्ठितम्
3062010c आदित्यचन्द्रौ ग्रहणमभ्युपेतौ महाबलौ
3062011a सुमहान्त्यपि भूतानि देवाश्च पुरुषर्षभ
3062011c न दैवस्य प्रमुञ्चन्ति सर्वभूतानि देहिनः
3062012a शक्रादिष्वपि देवेषु वर्तमानौ नयानयौ
3062012c श्रूयेते नरशार्दूल न त्वं व्यथितुमर्हसि
3062013a नष्टायामपि वैदेह्यां हृतायामपि चानघ
3062013c शोचितुं नार्हसे वीर यथान्यः प्राकृतस्तथा
3062014a त्वद्विधा हि न शोचन्ति सततं सत्यदर्शिनः
3062014c सुमहत्स्वपि कृच्छ्रेषु रामानिर्विण्णदर्शणाः
3062015a तत्त्वतो हि नरश्रेष्ठ बुद्ध्या समनुचिन्तय
3062015c बुद्ध्या युक्ता महाप्राज्ञा विजानन्ति शुभाशुभे
3062016a अदृष्टगुणदोषाणामधृतानां च कर्मणाम्
3062016c नान्तरेण क्रियां तेषां फलमिष्टं प्रवर्तते
3062017a मामेव हि पुरा वीर त्वमेव बहुषोऽन्वशाः
3062017c अनुशिष्याद्धि को नु त्वामपि साक्षाद्बृहस्पतिः
3062018a बुद्धिश्च ते महाप्राज्ञ देवैरपि दुरन्वया
3062018c शोकेनाभिप्रसुप्तं ते ज्ञानं संबोधयाम्यहम्
3062019a दिव्यं च मानुषं चैवमात्मनश्च पराक्रमम्
3062019c इक्ष्वाकुवृषभावेक्ष्य यतस्व द्विषतां बधे
3062020a किं ते सर्वविनाशेन कृतेन पुरुषर्षभ
3062020c तमेव तु रिपुं पापं विज्ञायोद्धर्तुमर्हसि
3063001a पूर्वजोऽप्युक्तमात्रस्तु लक्ष्मणेन सुभाषितम्
3063001c सारग्राही महासारं प्रतिजग्राह राघवः
3063002a संनिगृह्य महाबाहुः प्रवृद्धं कोपमात्मनः
3063002c अवष्टभ्य धनुश्चित्रं रामो लक्ष्मणमब्रवीत्
3063003a किं करिष्यावहे वत्स क्व वा गच्छाव लक्ष्मण
3063003c केनोपायेन पश्येयं सीतामिति विचिन्तय
3063004a तं तथा परितापार्तं लक्ष्मणो राममब्रवीत्
3063004c इदमेव जनस्थानं त्वमन्वेषितुमर्हसि
3063005a राक्षसैर्बहुभिः कीर्णं नानाद्रुमलतायुतम्
3063005c सन्तीह गिरिदुर्गाणि निर्दराः कन्दराणि च
3063006a गुहाश्च विविधा घोरा नानामृगगणाकुलाः
3063006c आवासाः किंनराणां च गन्धर्वभवनानि च
3063007a तानि युक्तो मया सार्धं त्वमन्वेषितुमर्हसि
3063007c त्वद्विधो बुद्धिसंपन्ना माहात्मानो नरर्षभ
3063008a आपत्सु न प्रकम्पन्ते वायुवेगैरिवाचलाः
3063008c इत्युक्तस्तद्वनं सर्वं विचचार सलक्ष्मणः
3063009a क्रुद्धो रामः शरं घोरं संधाय धनुषि क्षुरम्
3063009c ततः पर्वतकूटाभं महाभागं द्विजोत्तमम्
3063010a ददर्श पतितं भूमौ क्षतजार्द्रं जटायुषम्
3063010c तं दृष्ट्वा गिरिशृङ्गाभं रामो लक्ष्मणमब्रवीत्
3063010e अनेन सीता वैदेही भक्षिता नात्र संशयः
3063011a गृध्ररूपमिदं व्यक्तं रक्षो भ्रमति काननम्
3063011c भक्षयित्वा विशालाक्षीमास्ते सीतां यथासुखम्
3063011e एनं वधिष्ये दीप्ताग्रैर्घोरैर्बाणैरजिह्मगैः
3063012a इत्युक्त्वाभ्यपतद्गृध्रं संधाय धनुषि क्षुरम्
3063012c क्रुद्धो रामः समुद्रान्तां चालयन्निव मेदिनीम्
3063013a तं दीनदीनया वाचा सफेनं रुधिरं वमन्
3063013c अभ्यभाषत पक्षी तु रामं दशरथात्मजम्
3063014a यामोषधिमिवायुष्मन्नन्वेषसि महावने
3063014c सा देवी मम च प्राणा रावणेनोभयं हृतम्
3063015a त्वया विरहिता देवी लक्ष्मणेन च राघव
3063015c ह्रियमाणा मया दृष्टा रावणेन बलीयसा
3063016a सीतामभ्यवपन्नोऽहं रावणश्च रणे मया
3063016c विध्वंसितरथच्छत्रः पातितो धरणीतले
3063017a एतदस्य धनुर्भग्नमेतदस्य शरावरम्
3063017c अयमस्य रणे राम भग्नः सांग्रामिको रथः
3063018a परिश्रान्तस्य मे पक्षौ छित्त्वा खड्गेन रावणः
3063018c सीतामादाय वैदेहीमुत्पपात विहायसं
3063018e रक्षसा निहतं पूर्व्म न मां हन्तुं त्वमर्हसि
3063019a रामस्तस्य तु विज्ञाय सीतासक्तां प्रियां कथाम्
3063019c गृध्रराजं परिष्वज्य रुरोद सहलक्ष्मणः
3063020a एकमेकायने दुर्गे निःश्वसन्तं कथंचन
3063020c समीक्ष्य दुःखितो रामः सौमित्रिमिदमब्रवीत्
3063021a राज्याद्भ्रंशो वने वासः सीता नष्टा हतो द्विजः
3063021c ईदृशीयं ममालक्ष्मीर्निर्दहेदपि पावकम्
3063022a संपूर्णमपि चेदद्य प्रतरेयं महोदधिम्
3063022c सोऽपि नूनं ममालक्ष्म्या विशुष्येत्सरितां पतिः
3063023a नास्त्यभाग्यतरो लोके मत्तोऽस्मिन्सचराचरे
3063023c येनेयं महती प्राप्ता मया व्यसनवागुरा
3063024a अयं पितृवयस्यो मे गृध्रराजो जरान्वितः
3063024c शेते विनिहतो भूमौ मम भाग्यविपर्ययात्
3063025a इत्येवमुक्त्वा बहुशो राघवः सहलक्ष्मणः
3063025c जटायुषं च पस्पर्श पितृस्नेहं निदर्शयन्
3063026a निकृत्तपक्षं रुधिरावसिक्तं; तं गृध्रराजं परिरभ्य रामः
3063026c क्व मैथिलि प्राणसमा ममेति; विमुच्य वाचं निपपात भूमौ
3064001a रामः प्रेक्ष्य तु तं गृध्रं भुवि रौद्रेण पातितम्
3064001c सौमित्रिं मित्रसंपन्नमिदं वचनमब्रवीत्
3064002a ममायं नूनमर्थेषु यतमानो विहंगमः
3064002c राक्षसेन हतः संख्ये प्राणांस्त्यजति दुस्त्यजान्
3064003a अयमस्य शरीरेऽस्मिन्प्राणो लक्ष्मण विद्यते
3064003c तथा स्वरविहीनोऽयं विक्लवं समुदीक्षते
3064004a जटायो यदि शक्नोषि वाक्यं व्याहरितुं पुनः
3064004c सीतामाख्याहि भद्रं ते वधमाख्याहि चात्मनः
3064005a किंनिमित्तोऽहरत्सीतां रावणस्तस्य किं मया
3064005c अपराद्धं तु यं दृष्ट्वा रावणेन हृता प्रिया
3064006a कथं तच्चन्द्रसंकाशं मुखमासीन्मनोहरम्
3064006c सीतया कानि चोक्तानि तस्मिन्काले द्विजोत्तम
3064007a कथंवीर्यः कथंरूपः किंकर्मा स च राक्षसः
3064007c क्व चास्य भवनं तात ब्रूहि मे परिपृच्छतः
3064008a तमुद्वीक्ष्याथ दीनात्मा विलपन्तमनन्तरम्
3064008c वाचातिसन्नया रामं जटायुरिदमब्रवीत्
3064009a सा हृता राक्षसेन्द्रेण रावणेन विहायसा
3064009c मायामास्थाय विपुलां वातदुर्दिनसंकुलाम्
3064010a परिश्रान्तस्य मे तात पक्षौ छित्त्वा निशाचरः
3064010c सीतामादाय वैदेहीं प्रयातो दक्षिणा मुखः
3064011a उपरुध्यन्ति मे प्राणा दृष्टिर्भ्रमति राघव
3064011c पश्यामि वृक्षान्सौवर्णानुशीरकृतमूर्धजान्
3064012a येन याति मुहूर्तेन सीतामादाय रावणः
3064012c विप्रनष्टं धनं क्षिप्रं तत्स्वामिप्रतिपद्यते
3064013a विन्दो नाम मुहूर्तोऽसौ स च काकुत्स्थ नाबुधत्
3064013c झषवद्बडिशं गृह्य क्षिप्रमेव विनश्यति
3064014a न च त्वया व्यथा कार्या जनकस्य सुतां प्रति
3064014c वैदेह्या रंस्यसे क्षिप्रं हत्वा तं राक्षसं रणे
3064015a असंमूढस्य गृध्रस्य रामं प्रत्यनुभाषतः
3064015c आस्यात्सुस्राव रुधिरं म्रियमाणस्य सामिषम्
3064016a पुत्रो विश्रवसः साक्षाद्भ्राता वैश्रवणस्य च
3064016c इत्युक्त्वा दुर्लभान्प्राणान्मुमोच पतगेश्वरः
3064017a ब्रूहि ब्रूहीति रामस्य ब्रुवाणस्य कृताञ्जलेः
3064017c त्यक्त्वा शरीरं गृध्रस्य जग्मुः प्राणा विहायसं
3064018a स निक्षिप्य शिरो भूमौ प्रसार्य चरणौ तदा
3064018c विक्षिप्य च शरीरं स्वं पपात धरणीतले
3064019a तं गृध्रं प्रेक्ष्य ताम्राक्षं गतासुमचलोपमम्
3064019c रामः सुबहुभिर्दुःखैर्दीनः सौमित्रिमब्रवीत्
3064020a बहूनि रक्षसां वासे वर्षाणि वसता सुखम्
3064020c अनेन दण्डकारण्ये विचीर्णमिह पक्षिणा
3064021a अनेकवार्षिको यस्तु चिरकालं समुत्थितः
3064021c सोऽयमद्य हतः शेते कालो हि दुरतिक्रमः
3064022a पश्य लक्ष्मण गृध्रोऽयमुपकारी हतश्च मे
3064022c सीतामभ्यवपन्नो वै रावणेन बलीयसा
3064023a गृध्रराज्यं परित्यज्य पितृपैतामहं महत्
3064023c मम हेतोरयं प्राणान्मुमोच पतगेश्वरः
3064024a सर्वत्र खलु दृश्यन्ते साधवो धर्मचारिणः
3064024c शूराः शरण्याः सौमित्रे तिर्यग्योनिगतेष्वपि
3064025a सीताहरणजं दुःखं न मे सौम्य तथागतम्
3064025c यथा विनाशो गृध्रस्य मत्कृते च परंतप
3064026a राजा दशरथः श्रीमान्यथा मम मया यशाः
3064026c पूजनीयश्च मान्यश्च तथायं पतगेश्वरः
3064027a सौमित्रे हर काष्ठानि निर्मथिष्यामि पावकम्
3064027c गृध्रराजं दिधक्षामि मत्कृते निधनं गतम्
3064028a नाथं पतगलोकस्य चितामारोपयाम्यहम्
3064028c इमं धक्ष्यामि सौमित्रे हतं रौद्रेण रक्षसा
3064029a या गतिर्यज्ञशीलानामाहिताग्नेश्च या गतिः
3064029c अपरावर्तिनां या च या च भूमिप्रदायिनाम्
3064030a मया त्वं समनुज्ञातो गच्छ लोकाननुत्तमान्
3064030c गृध्रराज महासत्त्व संस्कृतश्च मया व्रज
3064031a एवमुक्त्वा चितां दीप्तामारोप्य पतगेश्वरम्
3064031c ददाह रामो धर्मात्मा स्वबन्धुमिव दुःखितः
3064032a रामोऽथ सहसौमित्रिर्वनं यात्वा स वीर्यवान्
3064032c स्थूलान्हत्वा महारोहीननु तस्तार तं द्विजम्
3064033a रोहिमांसानि चोद्धृत्य पेशीकृत्वा महायशाः
3064033c शकुनाय ददौ रामो रम्ये हरितशाद्वले
3064034a यत्तत्प्रेतस्य मर्त्यस्य कथयन्ति द्विजातयः
3064034c तत्स्वर्गगमनं तस्य क्षिप्रं रामो जजाप ह
3064035a ततो गोदावरीं गत्वा नदीं नरवरात्मजौ
3064035c उदकं चक्रतुस्तस्मै गृध्रराजाय तावुभौ
3064036a स गृध्रराजः कृतवान्यशस्करं; सुदुष्करं कर्म रणे निपातितः
3064036c महर्षिकल्पेन च संस्कृतस्तदा; जगाम पुण्यां गतिमात्मनः शुभाम्
3065001a कृत्वैवमुदकं तस्मै प्रस्थितौ राघवौ तदा
3065001c अवेक्षन्तौ वने सीतां पश्चिमां जग्मतुर्दिशम्
3065002a तां दिशं दक्षिणां गत्वा शरचापासिधारिणौ
3065002c अविप्रहतमैक्ष्वाकौ पन्थानं प्रतिपेदतुः
3065003a गुल्मैर्वृक्षैश्च बहुभिर्लताभिश्च प्रवेष्टितम्
3065003c आवृतं सर्वतो दुर्गं गहनं घोरदर्शनम्
3065004a व्यतिक्रम्य तु वेगेन गृहीत्वा दक्षिणां दिशम्
3065004c सुभीमं तन्महारण्यं व्यतियातौ महाबलौ
3065005a ततः परं जनस्थानात्त्रिक्रोशं गम्य राघवौ
3065005c क्रौञ्चारण्यं विविशतुर्गहनं तौ महौजसौ
3065006a नानामेघघनप्रख्यं प्रहृष्टमिव सर्वतः
3065006c नानावर्णैः शुभैः पुष्पैर्मृगपक्षिगणैर्युतम्
3065007a दिदृक्षमाणौ वैदेहीं तद्वनं तौ विचिक्यतुः
3065007c तत्र तत्रावतिष्ठन्तौ सीताहरणकर्शितौ
3065008a लक्ष्मणस्तु महातेजाः सत्त्ववाञ्शीलवाञ्शुचिः
3065008c अब्रवीत्प्राञ्जलिर्वाक्यं भ्रातरं दीप्ततेजसं
3065009a स्पन्दते मे दृढं बाहुरुद्विग्नमिव मे मनः
3065009c प्रायशश्चाप्यनिष्टानि निमित्तान्युपलक्षये
3065010a तस्मात्सज्जीभवार्य त्वं कुरुष्व वचनं हितम्
3065010c ममैव हि निमित्तानि सद्यः शंसन्ति संभ्रमम्
3065011a एष वञ्चुलको नाम पक्षी परमदारुणः
3065011c आवयोर्विजयं युद्धे शंसन्निव विनर्दति
3065012a तयोरन्वेषतोरेवं सर्वं तद्वनमोजसा
3065012c संजज्ञे विपुलः शब्दः प्रभञ्जन्निव तद्वनम्
3065013a संवेष्टितमिवात्यर्थं गहनं मातरिश्वना
3065013c वनस्य तस्य शब्दोऽभूद्दिवमापूरयन्निव
3065014a तं शब्दं काङ्क्षमाणस्तु रामः कक्षे सहानुजः
3065014c ददर्श सुमहाकायं राक्षसं विपुलोरसं
3065015a आसेदतुस्ततस्तत्र तावुभौ प्रमुखे स्थितम्
3065015c विवृद्धमशिरोग्रीवं कबन्धमुदरे मुखम्
3065016a रोमभिर्निचितैस्तीक्ष्णैर्महागिरिमिवोच्छ्रितम्
3065016c नीलमेघनिभं रौद्रं मेघस्तनितनिःस्वनम्
3065017a महापक्ष्मेण पिङ्गेन विपुलेनायतेन च
3065017c एकेनोरसि घोरेण नयनेनाशुदर्शिना
3065018a महादंष्ट्रोपपन्नं तं लेलिहानं महामुखम्
3065018c भक्षयन्तं महाघोरानृक्षसिंहमृगद्विपान्
3065019a घोरौ भुजौ विकुर्वाणमुभौ योजनमायतौ
3065019c कराभ्यां विविधान्गृह्य ऋष्कान्पक्षिगणान्मृगान्
3065020a आकर्षन्तं विकर्षन्तमनेकान्मृगयूथपान्
3065020c स्थितमावृत्य पन्थानं तयोर्भ्रात्रोः प्रपन्नयोः
3065021a अथ तौ समतिक्रम्य क्रोशमात्रे ददर्शतुः
3065021c महान्तं दारुणं भीमं कबन्धं भुजसंवृतम्
3065022a स महाबाहुरत्यर्थं प्रसार्य विपुलौ भुजौ
3065022c जग्राह सहितावेव राघवौ पीडयन्बलात्
3065023a खड्गिनौ दृढधन्वानौ तिग्मतेजौ महाभुजौ
3065023c भ्रातरौ विवशं प्राप्तौ कृष्यमाणौ महाबलौ
3065024a तावुवाच महाबाहुः कबन्धो दानवोत्तमः
3065024c कौ युवां वृषभस्कन्धौ महाखड्गधनुर्धरौ
3065025a घोरं देशमिमं प्राप्तौ मम भक्षावुपस्थितौ
3065025c वदतं कार्यमिह वां किमर्थं चागतौ युवाम्
3065026a इमं देशमनुप्राप्तौ क्षुधार्तस्येह तिष्ठतः
3065026c सबाणचापखड्गौ च तीक्ष्णशृङ्गाविवर्षभौ
3065026e ममास्यमनुसंप्राप्तौ दुर्लभं जीवितं पुनः
3065027a तस्य तद्वचनं श्रुत्वा कबन्धस्य दुरात्मनः
3065027c उवाच लक्ष्मणं रामो मुखेन परिशुष्यता
3065028a कृच्छ्रात्कृच्छ्रतरं प्राप्य दारुणं सत्यविक्रम
3065028c व्यसनं जीवितान्ताय प्राप्तमप्राप्य तां प्रियाम्
3065029a कालस्य सुमहद्वीर्यं सर्वभूतेषु लक्ष्मण
3065029c त्वां च मां च नरव्याघ्र व्यसनैः पश्य मोहितौ
3065029e नातिभारोऽस्ति दैवस्य सर्वभुतेषु लक्ष्मण
3065030a शूराश्च बलवन्तश्च कृतास्त्राश्च रणाजिरे
3065030c कालाभिपन्नाः सीदन्ति यथा वालुकसेतवः
3065031a इति ब्रुवाणो दृढसत्यविक्रमो; महायशा दाशरथिः प्रतापवान्
3065031c अवेक्ष्य सौमित्रिमुदग्रविक्रमं; स्थिरां तदा स्वां मतिमात्मनाकरोत्
3066001a तौ तु तत्र स्थितौ दृष्ट्वा भ्रातरौ रामलक्ष्मणौ
3066001c बाहुपाशपरिक्षिप्तौ कबन्धो वाक्यमब्रवीत्
3066002a तिष्ठतः किं नु मां दृष्ट्वा क्षुधार्तं क्षत्रियर्षभौ
3066002c आहारार्थं तु संदिष्टौ दैवेन गतचेतसौ
3066003a तच्छ्रुत्वा लक्ष्मणो वाक्यं प्राप्तकालं हितं तदा
3066003c उवाचार्तिसमापन्नो विक्रमे कृतनिश्चयः
3066004a त्वां च मां च पुरा तूर्णमादत्ते राक्षसाधमः
3066004c तस्मादसिभ्यामस्याशु बाहू छिन्दावहे गुरू
3066005a ततस्तौ देशकालज्ञौ खड्गाभ्यामेव राघवौ
3066005c अच्छिन्दतां सुसंहृष्टौ बाहू तस्यांसदेशयोः
3066006a दक्षिणो दक्षिणं बाहुमसक्तमसिना ततः
3066006c चिच्छेद रामो वेगेन सव्यं वीरस्तु लक्ष्मणः
3066007a स पपात महाबाहुश्छिन्नबाहुर्महास्वनः
3066007c खं च गां च दिशश्चैव नादयञ्जलदो यथा
3066008a स निकृत्तौ भुजौ दृष्ट्वा शोणितौघपरिप्लुतः
3066008c दीनः पप्रच्छ तौ वीरौ कौ युवामिति दानवः
3066009a इति तस्य ब्रुवाणस्य लक्ष्मणः शुभलक्षणः
3066009c शशंस तस्य काकुत्स्थं कबन्धस्य महाबलः
3066010a अयमिक्ष्वाकुदायादो रामो नाम जनैः श्रुतः
3066010c अस्यैवावरजं विद्धि भ्रातरं मां च लक्ष्मणम्
3066011a अस्य देवप्रभावस्य वसतो विजने वने
3066011c रक्षसापहृता भार्या यामिच्छन्ताविहागतौ
3066012a त्वं तु को वा किमर्थं वा कबन्ध सदृशो वने
3066012c आस्येनोरसि दीप्तेन भग्नजङ्घो विचेष्टसे
3066013a एवमुक्तः कबन्धस्तु लक्ष्मणेनोत्तरं वचः
3066013c उवाच परमप्रीतस्तदिन्द्रवचनं स्मरन्
3066014a स्वागतं वां नरव्याघ्रौ दिष्ट्या पश्यामि चाप्यहम्
3066014c दिष्ट्या चेमौ निकृत्तौ मे युवाभ्यां बाहुबन्धनौ
3066015a विरूपं यच्च मे रूपं प्राप्तं ह्यविनयाद्यथा
3066015c तन्मे शृणु नरव्याघ्र तत्त्वतः शंसतस्तव
3067001a पुरा राम महाबाहो महाबलपराक्रम
3067001c रूपमासीन्ममाचिन्त्यं त्रिषु लोकेषु विश्रुतम्
3067001e यथा सोमस्य शक्रस्य सूर्यस्य च यथा वपुः
3067002a सोऽहं रूपमिदं कृत्वा लोकवित्रासनं महत्
3067002c ऋषीन्वनगतान्राम त्रासयामि ततस्ततः
3067003a ततः स्थूलशिरा नाम महर्षिः कोपितो मया
3067003c संचिन्वन्विविधं वन्यं रूपेणानेन धर्षितः
3067004a तेनाहमुक्तः प्रेक्ष्यैवं घोरशापाभिधायिना
3067004c एतदेव नृशंसं ते रूपमस्तु विगर्हितम्
3067005a स मया याचितः क्रुद्धः शापस्यान्तो भवेदिति
3067005c अभिशापकृतस्येति तेनेदं भाषितं वचः
3067006a यदा छित्त्वा भुजौ रामस्त्वां दहेद्विजने वने
3067006c तदा त्वं प्राप्स्यसे रूपं स्वमेव विपुलं शुभम्
3067007a श्रिया विराजितं पुत्रं दनोस्त्वं विद्धि लक्ष्मण
3067007c इन्द्रकोपादिदं रूपं प्राप्तमेवं रणाजिरे
3067008a अहं हि तपसोग्रेण पितामहमतोषयम्
3067008c दीर्घमायुः स मे प्रादात्ततो मां विभ्रमोऽस्पृशत्
3067009a दीर्घमायुर्मया प्राप्तं किं मे शक्रः करिष्यति
3067009c इत्येवं बुद्धिमास्थाय रणे शक्रमधर्षयम्
3067010a तस्य बाहुप्रमुक्तेन वज्रेण शतपर्वणा
3067010c सक्थिनी च शिरश्चैव शरीरे संप्रवेशितम्
3067011a स मया याच्यमानः सन्नानयद्यमसादनम्
3067011c पितामहवचः सत्यं तदस्त्विति ममाब्रवीत्
3067012a अनाहारः कथं शक्तो भग्नसक्थिशिरोमुखः
3067012c वज्रेणाभिहतः कालं सुदीर्घमपि जीवितुम्
3067013a एवमुक्तस्तु मे शक्रो बाहू योजनमायतौ
3067013c प्रादादास्यं च मे कुक्षौ तीक्ष्णदंष्ट्रमकल्पयत्
3067014a सोऽहं भुजाभ्यां दीर्घाभ्यां समाकृष्य वनेचरान्
3067014c सिंहद्विपमृगव्याघ्रान्भक्षयामि समन्ततः
3067015a स तु मामब्रवीदिन्द्रो यदा रामः सलक्ष्मणः
3067015c छेत्स्यते समरे बाहू तदा स्वर्गं गमिष्यसि
3067016a स त्वं रामोऽसि भद्रं ते नाहमन्येन राघव
3067016c शक्यो हन्तुं यथातत्त्वमेवमुक्तं महर्षिणा
3067017a अहं हि मतिसाचिव्यं करिष्यामि नरर्षभ
3067017c मित्रं चैवोपदेक्ष्यामि युवाभ्यां संस्कृतोऽग्निना
3067018a एवमुक्तस्तु धर्मात्मा दनुना तेन राघवः
3067018c इदं जगाद वचनं लक्ष्मणस्योपशृण्वतः
3067019a रावणेन हृता सीता मम भार्या यशस्विनी
3067019c निष्क्रान्तस्य जनस्थानात्सह भ्रात्रा यथासुखम्
3067020a नाममात्रं तु जानामि न रूपं तस्य रक्षसः
3067020c निवासं वा प्रभावं वा वयं तस्य न विद्महे
3067021a शोकार्तानामनाथानामेवं विपरिधावताम्
3067021c कारुण्यं सदृशं कर्तुमुपकारे च वर्तताम्
3067022a काष्ठान्यानीय शुष्काणि काले भग्नानि कुञ्जरैः
3067022c भक्ष्यामस्त्वां वयं वीर श्वभ्रे महति कल्पिते
3067023a स त्वं सीतां समाचक्ष्व येन वा यत्र वा हृता
3067023c कुरु कल्याणमत्यर्थं यदि जानासि तत्त्वतः
3067024a एवमुक्तस्तु रामेण वाक्यं दनुरनुत्तमम्
3067024c प्रोवाच कुशलो वक्तुं वक्तारमपि राघवम्
3067025a दिव्यमस्ति न मे ज्ञानं नाभिजानामि मैथिलीम्
3067025c यस्तां ज्ञास्यति तं वक्ष्ये दग्धः स्वं रूपमास्थितः
3067026a अदग्धस्य हि विज्ञातुं शक्तिरस्ति न मे प्रभो
3067026c राक्षसं तं महावीर्यं सीता येन हृता तव
3067027a विज्ञानं हि महद्भ्रष्टं शापदोषेण राघव
3067027c स्वकृतेन मया प्राप्तं रूपं लोकविगर्हितम्
3067028a किं तु यावन्न यात्यस्तं सविता श्रान्तवाहनः
3067028c तावन्मामवटे क्षिप्त्वा दह राम यथाविधि
3067029a दग्धस्त्वयाहमवटे न्यायेन रघुनन्दन
3067029c वक्ष्यामि तमहं वीर यस्तं ज्ञास्यति राक्षसं
3067030a तेन सख्यं च कर्तव्यं न्याय्यवृत्तेन राघव
3067030c कल्पयिष्यति ते प्रीतः साहाय्यं लघुविक्रमः
3067031a न हि तस्यास्त्यविज्ञातं त्रिषु लोकेषु राघव
3067031c सर्वान्परिसृतो लोकान्पुरा वै कारणान्तरे
3068001a एवमुक्तौ तु तौ वीरौ कबन्धेन नरेश्वरौ
3068001c गिरिप्रदरमासाद्य पावकं विससर्जतुः
3068002a लक्ष्मणस्तु महोल्काभिर्ज्वलिताभिः समन्ततः
3068002c चितामादीपयामास सा प्रजज्वाल सर्वतः
3068003a तच्छरीरं कबन्धस्य घृतपिण्डोपमं महत्
3068003c मेदसा पच्यमानस्य मन्दं दहति पावक
3068004a स विधूय चितामाशु विधूमोऽग्निरिवोत्थितः
3068004c अरजे वाससी विभ्रन्मालां दिव्यां महाबलः
3068005a ततश्चिताया वेगेन भास्वरो विरजाम्बरः
3068005c उत्पपाताशु संहृष्टः सर्वप्रत्यङ्गभूषणः
3068006a विमाने भास्वरे तिष्ठन्हंसयुक्ते यशस्करे
3068006c प्रभया च महातेजा दिशो दश विराजयन्
3068007a सोऽन्तरिक्षगतो रामं कबन्धो वाक्यमब्रवीत्
3068007c शृणु राघव तत्त्वेन यथा सीमामवाप्स्यसि
3068008a राम षड्युक्तयो लोके याभिः सर्वं विमृश्यते
3068008c परिमृष्टो दशान्तेन दशाभागेन सेव्यते
3068009a दशाभागगतो हीनस्त्वं राम सहलक्ष्मणः
3068009c यत्कृते व्यसनं प्राप्तं त्वया दारप्रधर्षणम्
3068010a तदवश्यं त्वया कार्यः स सुहृत्सुहृदां वर
3068010c अकृत्वा न हि ते सिद्धिमहं पश्यामि चिन्तयन्
3068011a श्रूयतां राम वक्ष्यामि सुग्रीवो नाम वानरः
3068011c भ्रात्रा निरस्तः क्रुद्धेन वालिना शक्रसूनुना
3068012a ऋष्यमूके गिरिवरे पम्पापर्यन्तशोभिते
3068012c निवसत्यात्मवान्वीरश्चतुर्भिः सह वानरैः
3068013a वयस्यं तं कुरु क्षिप्रमितो गत्वाद्य राघव
3068013c अद्रोहाय समागम्य दीप्यमाने विभावसौ
3068014a न च ते सोऽवमन्तव्यः सुग्रीवो वानराधिपः
3068014c कृतज्ञः कामरूपी च सहायार्थी च वीर्यवान्
3068015a शक्तौ ह्यद्य युवां कर्तुं कार्यं तस्य चिकीर्षितम्
3068015c कृतार्थो वाकृतार्थो वा कृत्यं तव करिष्यति
3068016a स ऋक्षरजसः पुत्रः पम्पामटति शङ्कितः
3068016c भास्करस्यौरसः पुत्रो वालिना कृतकिल्बिषः
3068017a संनिधायायुधं क्षिप्रमृष्यमूकालयं कपिम्
3068017c कुरु राघव सत्येन वयस्यं वनचारिणम्
3068018a स हि स्थानानि सर्वाणि कार्त्स्न्येन कपिकुञ्जरः
3068018c नरमांसाशिनां लोके नैपुण्यादधिगच्छति
3068019a न तस्याविदितं लोके किंचिदस्ति हि राघव
3068019c यावत्सूर्यः प्रतपति सहस्रांशुररिंदम
3068020a स नदीर्विपुलाञ्शैलान्गिरिदुर्गाणि कन्दरान्
3068020c अन्विष्य वानरैः सार्धं पत्नीं तेऽधिगमिष्यति
3068021a वानरांश्च महाकायान्प्रेषयिष्यति राघव
3068021c दिशो विचेतुं तां सीतां त्वद्वियोगेन शोचतीम्
3068022a स मेरुशृङ्गाग्रगतामनिन्दितां; प्रविश्य पातालतलेऽपि वाश्रिताम्
3068022c प्लवंगमानां प्रवरस्तव प्रियां; निहत्य रक्षांसि पुनः प्रदास्यति
3069001a निदर्शयित्वा रामाय सीतायाः प्रतिपादने
3069001c वाक्यमन्वर्थमर्थज्ञः कबन्धः पुनरब्रवीत्
3069002a एष राम शिवः पन्था यत्रैते पुष्पिता द्रुमाः
3069002c प्रतीचीं दिशमाश्रित्य प्रकाशन्ते मनोरमाः
3069003a जम्बूप्रियालपनसाः प्लक्षन्यग्रोधतिन्दुकाः
3069003c अश्वत्थाः कर्णिकाराश्च चूताश्चान्ये च पादपाः
3069004a तानारुह्याथ वा भूमौ पातयित्वा च तान्बलात्
3069004c फलान्यमृतकल्पानि भक्षयन्तौ गमिष्यथः
3069005a चङ्क्रमन्तौ वरान्देशाञ्शैलाच्छैलं वनाद्वनम्
3069005c ततः पुष्करिणीं वीरौ पम्पां नाम गमिष्यथः
3069006a अशर्करामविभ्रंशां समतीर्थमशैवलाम्
3069006c राम संजातवालूकां कमलोत्पलशोभिताम्
3069007a तत्र हंसाः प्लवाः क्रौञ्चाः कुरराश्चैव राघव
3069007c वल्गुस्वरा निकूजन्ति पम्पासलिलगोचराः
3069008a नोद्विजन्ते नरान्दृष्ट्वा वधस्याकोविदाः शुभाः
3069008c घृतपिण्डोपमान्स्थूलांस्तान्द्विजान्भक्षयिष्यथः
3069009a रोहितान्वक्रतुण्डांश्च नलमीनांश्च राघव
3069009c पम्पायामिषुभिर्मत्स्यांस्तत्र राम वरान्हतान्
3069010a निस्त्वक्पक्षानयस्तप्तानकृशानेककण्टकान्
3069010c तव भक्त्या समायुक्तो लक्ष्मणः संप्रदास्यति
3069011a भृशं ते खादतो मत्स्यान्पम्पायाः पुष्पसंचये
3069011c पद्मगन्धि शिवं वारि सुखशीतमनामयम्
3069012a उद्धृत्य स तदाक्लिष्टं रूप्यस्फटिकसंनिभम्
3069012c अथ पुष्करपर्णेन लक्ष्मणः पाययिष्यति
3069013a स्थूलान्गिरिगुहाशय्यान्वराहान्वनचारिणः
3069013c अपां लोभादुपावृत्तान्वृषभानिव नर्दतः
3069013e रूपान्वितांश्च पम्पायां द्रक्ष्यसि त्वं नरोत्तम
3069014a सायाह्ने विचरन्राम विटपी माल्यधारिणः
3069014c शीतोदकं च पम्पायां दृष्ट्वा शोकं विहास्यसि
3069015a सुमनोभिश्चितांस्तत्र तिलकान्नक्तमालकान्
3069015c उत्पलानि च फुल्लानि पङ्कजानि च राघव
3069016a न तानि कश्चिन्माल्यानि तत्रारोपयिता नरः
3069016c मतङ्गशिष्यास्तत्रासन्नृषयः सुसमाहितः
3069017a तेषां भाराभितप्तानां वन्यमाहरतां गुरोः
3069017c ये प्रपेतुर्महीं तूर्णं शरीरात्स्वेदबिन्दवः
3069018a तानि माल्यानि जातानि मुनीनां तपसा तदा
3069018c स्वेदबिन्दुसमुत्थानि न विनश्यन्ति राघव
3069019a तेषामद्यापि तत्रैव दृश्यते परिचारिणी
3069019c श्रमणी शबरी नाम काकुत्स्थ चिरजीविनी
3069020a त्वां तु धर्मे स्थिता नित्यं सर्वभूतनमस्कृतम्
3069020c दृष्ट्वा देवोपमं राम स्वर्गलोकं गमिष्यति
3069021a ततस्तद्राम पम्पायास्तीरमाश्रित्य पश्चिमम्
3069021c आश्रमस्थानमतुलं गुह्यं काकुत्स्थ पश्यसि
3069022a न तत्राक्रमितुं नागाः शक्नुवन्ति तमाश्रमम्
3069022c ऋषेस्तस्य मतङ्गस्य विधानात्तच्च काननम्
3069023a तस्मिन्नन्दनसंकाशे देवारण्योपमे वने
3069023c नानाविहगसंकीर्णे रंस्यसे राम निर्वृतः
3069024a ऋष्यमूकस्तु पम्पायाः पुरस्तात्पुष्पितद्रुमः
3069024c सुदुःखारोहणो नाम शिशुनागाभिरक्षितः
3069024e उदारो ब्रह्मणा चैव पूर्वकाले विनिर्मितः
3069025a शयानः पुरुषो राम तस्य शैलस्य मूर्धनि
3069025c यत्स्वप्ने लभते वित्तं तत्प्रबुद्धोऽधिगच्छति
3069026a न त्वेनं विषमाचारः पापकर्माधिरोहति
3069026c तत्रैव प्रहरन्त्येनं सुप्तमादाय राक्षसाः
3069027a ततोऽपि शिशुनागानामाक्रन्दः श्रूयते महान्
3069027c क्रीडतां राम पम्पायां मतङ्गारण्यवासिनाम्
3069028a सिक्ता रुधिरधाराभिः संहत्य परमद्विपाः
3069028c प्रचरन्ति पृथक्कीर्णा मेघवर्णास्तरस्विनः
3069029a ते तत्र पीत्वा पानीयं विमलं शीतमव्ययम्
3069029c निवृत्ताः संविगाहन्ते वनानि वनगोचराः
3069030a राम तस्य तु शैलस्य महती शोभते गुहा
3069030c शिलापिधाना काकुत्स्थ दुःखं चास्याः प्रवेशनम्
3069031a तस्या गुहायाः प्राग्द्वारे महाञ्शीतोदको ह्रदः
3069031c बहुमूलफलो रम्यो नानानगसमावृतः
3069032a तस्यां वसति सुग्रीवश्चतुर्भिः सह वानरैः
3069032c कदाचिच्छिखरे तस्य पर्वतस्यावतिष्ठते
3069033a कबन्धस्त्वनुशास्यैवं तावुभौ रामलक्ष्मणौ
3069033c स्रग्वी भास्करवर्णाभः खे व्यरोचत वीर्यवान्
3069034a तं तु खस्थं महाभागं कबन्धं रामलक्ष्मणौ
3069034c प्रस्थितौ त्वं व्रजस्वेति वाक्यमूचतुरन्तिकात्
3069035a गम्यतां कार्यसिद्ध्यर्थमिति तावब्रवीच्च सः
3069035c सुप्रीतौ तावनुज्ञाप्य कबन्धः प्रस्थितस्तदा
3069036a स तत्कबन्धः प्रतिपद्य रूपं; वृतः श्रिया भास्करतुल्यदेहः
3069036c निदर्शयन्राममवेक्ष्य खस्थः; सख्यं कुरुष्वेति तदाभ्युवाच
3070001a तौ कबन्धेन तं मार्गं पम्पाया दर्शितं वने
3070001c आतस्थतुर्दिशं गृह्य प्रतीचीं नृवरात्मजौ
3070002a तौ शैलेष्वाचितानेकान्क्षौद्रकल्पफलद्रुमान्
3070002c वीक्षन्तौ जग्मतुर्द्रष्टुं सुग्रीवं रामलक्ष्मणौ
3070003a कृत्वा च शैलपृष्ठे तु तौ वासं रघुनन्दनौ
3070003c पम्पायाः पश्चिमं तीरं राघवावुपतस्थतुः
3070004a तौ पुष्करिण्याः पम्पायास्तीरमासाद्य पश्चिमम्
3070004c अपश्यतां ततस्तत्र शबर्या रम्यमाश्रमम्
3070005a तौ तमाश्रममासाद्य द्रुमैर्बहुभिरावृतम्
3070005c सुरम्यमभिवीक्षन्तौ शबरीमभ्युपेयतुः
3070006a तौ तु दृष्ट्वा तदा सिद्धा समुत्थाय कृताञ्जलिः
3070006c पादौ जग्राह रामस्य लक्ष्मणस्य च धीमतः
3070007a तामुवाच ततो रामः श्रमणीं संशितव्रताम्
3070007c कच्चित्ते निर्जिता विघ्नाः कच्चित्ते वर्धते तपः
3070008a कच्चित्ते नियतः कोप आहारश्च तपोधने
3070008c कच्चित्ते नियमाः प्राप्ताः कच्चित्ते मनसः सुखम्
3070008e कच्चित्ते गुरुशुश्रूषा सफला चारुभाषिणि
3070009a रामेण तापसी पृष्ठा सा सिद्धा सिद्धसंमता
3070009c शशंस शबरी वृद्धा रामाय प्रत्युपस्थिता
3070010a चित्रकूटं त्वयि प्राप्ते विमानैरतुलप्रभैः
3070010c इतस्ते दिवमारूढा यानहं पर्यचारिषम्
3070011a तैश्चाहमुक्ता धर्मज्ञैर्महाभागैर्महर्षिभिः
3070011c आगमिष्यति ते रामः सुपुण्यमिममाश्रमम्
3070012a स ते प्रतिग्रहीतव्यः सौमित्रिसहितोऽतिथिः
3070012c तं च दृष्ट्वा वराँल्लोकानक्षयांस्त्वं गमिष्यसि
3070013a मया तु विविधं वन्यं संचितं पुरुषर्षभ
3070013c तवार्थे पुरुषव्याघ्र पम्पायास्तीरसंभवम्
3070014a एवमुक्तः स धर्मात्मा शबर्या शबरीमिदम्
3070014c राघवः प्राह विज्ञाने तां नित्यमबहिष्कृताम्
3070015a दनोः सकाशात्तत्त्वेन प्रभावं ते महात्मनः
3070015c श्रुतं प्रत्यक्षमिच्छामि संद्रष्टुं यदि मन्यसे
3070016a एतत्तु वचनं श्रुत्वा रामवक्त्राद्विनिःसृतम्
3070016c शबरी दर्शयामास तावुभौ तद्वनं महत्
3070017a पश्य मेघघनप्रख्यं मृगपक्षिसमाकुलम्
3070017c मतङ्गवनमित्येव विश्रुतं रघुनन्दन
3070018a इह ते भावितात्मानो गुरवो मे महाद्युते
3070018c जुहवांश्चक्रिरे तीर्थं मन्त्रवन्मन्त्रपूजितम्
3070019a इयं प्रत्यक्स्थली वेदी यत्र ते मे सुसत्कृताः
3070019c पुष्पोपहारं कुर्वन्ति श्रमादुद्वेपिभिः करैः
3070020a तेषां तपः प्रभावेन पश्याद्यापि रघूत्तम
3070020c द्योतयन्ति दिशः सर्वाः श्रिया वेद्योऽतुलप्रभाः
3070021a अशक्नुवद्भिस्तैर्गन्तुमुपवासश्रमालसैः
3070021c चिन्तितेऽभ्यागतान्पश्य समेतान्सप्त सागरान्
3070022a कृताभिषेकैस्तैर्न्यस्ता वल्कलाः पादपेष्विह
3070022c अद्यापि न विशुष्यन्ति प्रदेशे रघुनन्दन
3070023a कृत्स्नं वनमिदं दृष्टं श्रोतव्यं च श्रुतं त्वया
3070023c तदिच्छाम्यभ्यनुज्ञाता त्यक्तुमेतत्कलेवरम्
3070024a तेषामिच्छाम्यहं गन्तुं समीपं भावितात्मनाम्
3070024c मुनीनामाश्रंमो येषामहं च परिचारिणी
3070025a धर्मिष्ठं तु वचः श्रुत्वा राघवः सहलक्ष्मणः
3070025c अनुजानामि गच्छेति प्रहृष्टवदनोऽब्रवीत्
3070026a अनुज्ञाता तु रामेण हुत्वात्मानं हुताशने
3070026c ज्वलत्पावकसंकाशा स्वर्गमेव जगाम सा
3070027a यत्र ते सुकृतात्मानो विहरन्ति महर्षयः
3070027c तत्पुण्यं शबरीस्थानं जगामात्मसमाधिना
3071001a दिवं तु तस्यां यातायां शबर्यां स्वेन कर्मणा
3071001c लक्ष्मणेन सह भ्रात्रा चिन्तयामास राघवः
3071002a चिन्तयित्वा तु धर्मात्मा प्रभावं तं महात्मनाम्
3071002c हितकारिणमेकाग्रं लक्ष्मणं राघवोऽब्रवीत्
3071003a दृष्टोऽयमाश्रमः सौम्य बह्वाश्चर्यः कृतात्मनाम्
3071003c विश्वस्तमृगशार्दूलो नानाविहगसेवितः
3071004a सप्तानां च समुद्राणामेषु तीर्थेषु लक्ष्मण
3071004c उपस्पृष्टं च विधिवत्पितरश्चापि तर्पिताः
3071005a प्रनष्टमशुभं यत्तत्कल्याणं समुपस्थितम्
3071005c तेन त्वेतत्प्रहृष्टं मे मनो लक्ष्मण संप्रति
3071006a हृदये हि नरव्याघ्र शुभमाविर्भविष्यति
3071006c तदागच्छ गमिष्यावः पम्पां तां प्रियदर्शनाम्
3071007a ऋश्यमूको गिरिर्यत्र नातिदूरे प्रकाशते
3071007c यस्मिन्वसति धर्मात्मा सुग्रीवोंऽशुमतः सुतः
3071007e नित्यं वालिभयात्त्रस्तश्चतुर्भिः सह वानरैः
3071008a अभित्वरे च तं द्रष्टुं सुग्रीवं वानरर्षभम्
3071008c तदधीनं हि मे सौम्य सीतायाः परिमार्गणम्
3071009a इति ब्रुवाणं तं रामं सौमित्रिरिदमब्रवीत्
3071009c गच्छावस्त्वरितं तत्र ममापि त्वरते मनः
3071010a आश्रमात्तु ततस्तस्मान्निष्क्रम्य स विशां पतिः
3071010c आजगाम ततः पम्पां लक्ष्मणेन सहाभिभूः
3071011a समीक्षमाणः पुष्पाढ्यं सर्वतो विपुलद्रुमम्
3071011c कोयष्टिभिश्चार्जुनकैः शतपत्रैश्च कीचकैः
3071011e एतैश्चान्यैश्च विविधैर्नादितं तद्वनं महत्
3071012a स रामो विधिवान्वृक्षान्सरांसि विविधानि च
3071012c पश्यन्कामाभिसंतप्तो जगाम परमं ह्रदम्
3071013a स तामासाद्य वै रामो दूरादुदकवाहिनीम्
3071013c मतङ्गसरसं नाम ह्रदं समवगाहत
3071014a स तु शोकसमाविष्टो रामो दशरथात्मजः
3071014c विवेश नलिनीं पम्पां पङ्कजैश्च समावृताम्
3071015a तिलकाशोकपुंनागबकुलोद्दाल काशिनीम्
3071015c रम्योपवनसंबाधां पद्मसंपीडितोदकाम्
3071016a स्फटिकोपमतोयाढ्यां श्लक्ष्णवालुकसंतताम्
3071016c मत्स्यकच्छपसंबाधां तीरस्थद्रुमशोभिताम्
3071017a सखीभिरिव युक्ताभिर्लताभिरनुवेष्टिताम्
3071017c किंनरोरगगन्धर्वयक्षराक्षससेविताम्
3071017e नानाद्रुमलताकीर्णां शीतवारिनिधिं शुभाम्
3071018a पद्मैः सौगन्धिकैस्ताम्रां शुक्लां कुमुदमण्डलैः
3071018c नीलां कुवलयोद्धातैर्बहुवर्णां कुथामिव
3071019a अरविन्दोत्पलवतीं पद्मसौगन्धिकायुताम्
3071019c पुष्पिताम्रवणोपेतां बर्हिणोद्घुष्टनादिताम्
3071020a स तां दृष्ट्वा ततः पम्पां रामः सौमित्रिणा सह
3071020c विललाप च तेजस्वी कामाद्दशरथात्मजः
3071021a तिलकैर्बीजपूरैश्च वटैः शुक्लद्रुमैस्तथा
3071021c पुष्पितैः करवीरैश्च पुंनागैश्च सुपुष्पितैः
3071022a मालतीकुन्दगुल्मैश्च भण्डीरैर्निचुलैस्तथा
3071022c अशोकैः सप्तपर्णैश्च केतकैरतिमुक्तकैः
3071022e अन्यैश्च विविधैर्वृक्षैः प्रमदेवोपशोभिताम्
3071023a अस्यास्तीरे तु पूर्वोक्तः पर्वतो धातुमण्डितः
3071023c ऋश्यमूक इति ख्यातश्चित्रपुष्पितकाननः
3071024a हरिरृक्षरजो नाम्नः पुत्रस्तस्य महात्मनः
3071024c अध्यास्ते तं महावीर्यः सुग्रीव इति विश्रुतः
3071025a सुग्रीवमभिगच्छ त्वं वानरेन्द्रं नरर्षभ
3071025c इत्युवाच पुनर्वाक्यं लक्ष्मणं सत्यविक्रमम्
3071026a ततो महद्वर्त्म च दूरसंक्रमं; क्रमेण गत्वा प्रविलोकयन्वनम्
3071026c ददर्श पम्पां शुभदर्श कानना;मनेकनानाविधपक्षिसंकुलाम्
4001001a स तां पुष्करिणीं गत्वा पद्मोत्पलझषाकुलाम्
4001001c रामः सौमित्रिसहितो विललापाकुलेन्द्रियः
4001002a तस्य दृष्ट्वैव तां हर्षादिन्द्रियाणि चकम्पिरे
4001002c स कामवशमापन्नः सौमित्रिमिदमब्रवीत्
4001003a सौमित्रे पश्य पम्पायाः काननं शुभदर्शनम्
4001003c यत्र राजन्ति शैलाभा द्रुमाः सशिखरा इव
4001004a मां तु शोकाभिसंतप्तमाधयः पीडयन्ति वै
4001004c भरतस्य च दुःखेन वैदेह्या हरणेन च
4001005a अधिकं प्रविभात्येतन्नीलपीतं तु शाद्वलम्
4001005c द्रुमाणां विविधैः पुष्पैः परिस्तोमैरिवार्पितम्
4001006a सुखानिलोऽयं सौमित्रे कालः प्रचुरमन्मथः
4001006c गन्धवान्सुरभिर्मासो जातपुष्पफलद्रुमः
4001007a पश्य रूपाणि सौमित्रे वनानां पुष्पशालिनाम्
4001007c सृजतां पुष्पवर्षाणि वर्षं तोयमुचामिव
4001008a प्रस्तरेषु च रम्येषु विविधाः काननद्रुमाः
4001008c वायुवेगप्रचलिताः पुष्पैरवकिरन्ति गाम्
4001009a मारुतः सुखं संस्पर्शे वाति चन्दनशीतलः
4001009c षट्पदैरनुकूजद्भिर्वनेषु मधुगन्धिषु
4001010a गिरिप्रस्थेषु रम्येषु पुष्पवद्भिर्मनोरमैः
4001010c संसक्तशिखरा शैला विराजन्ति महाद्रुमैः
4001011a पुष्पिताग्रांश्च पश्येमान्कर्णिकारान्समन्ततः
4001011c हाटकप्रतिसंछन्नान्नरान्पीताम्बरानिव
4001012a अयं वसन्तः सौमित्रे नानाविहगनादितः
4001012c सीतया विप्रहीणस्य शोकसंदीपनो मम
4001013a मां हि शोकसमाक्रान्तं संतापयति मन्मथः
4001013c हृष्टः प्रवदमानश्च समाह्वयति कोकिलः
4001014a एष दात्यूहको हृष्टो रम्ये मां वननिर्झरे
4001014c प्रणदन्मन्मथाविष्टं शोचयिष्यति लक्ष्मण
4001015a विमिश्रा विहगाः पुम्भिरात्मव्यूहाभिनन्दिताः
4001015c भृङ्गराजप्रमुदिताः सौमित्रे मधुरस्वराः
4001016a मां हि सा मृगशावाक्षी चिन्ताशोकबलात्कृतम्
4001016c संतापयति सौमित्रे क्रूरश्चैत्रवनानिलः
4001017a शिखिनीभिः परिवृता मयूरा गिरिसानुषु
4001017c मन्मथाभिपरीतस्य मम मन्मथवर्धनाः
4001018a पश्य लक्ष्णम नृत्यन्तं मयूरमुपनृत्यति
4001018c शिखिनी मन्मथार्तैषा भर्तारं गिरिसानुषु
4001019a मयूरस्य वने नूनं रक्षसा न हृता प्रिया
4001019c मम त्वयं विना वासः पुष्पमासे सुदुःसहः
4001020a पश्य लक्ष्मण पुष्पाणि निष्फलानि भवन्ति मे
4001020c पुष्पभारसमृद्धानां वनानां शिशिरात्यये
4001021a वदन्ति रावं मुदिताः शकुनाः संघशः कलम्
4001021c आह्वयन्त इवान्योन्यं कामोन्मादकरा मम
4001022a नूनं परवशा सीता सापि शोचत्यहं यथा
4001022c श्यामा पद्मपलाशाक्षी मृदुभाषा च मे प्रिया
4001023a एष पुष्पवहो वायुः सुखस्पर्शो हिमावहः
4001023c तां विचिन्तयतः कान्तां पावकप्रतिमो मम
4001024a तां विनाथ विहंगोऽसौ पक्षी प्रणदितस्तदा
4001024c वायसः पादपगतः प्रहृष्टमभिनर्दति
4001025a एष वै तत्र वैदेह्या विहगः प्रतिहारकः
4001025c पक्षी मां तु विशालाक्ष्याः समीपमुपनेष्यति
4001026a पश्य लक्ष्मण संनादं वने मदविवर्धनम्
4001026c पुष्पिताग्रेषु वृक्षेषु द्विजानामुपकूजताम्
4001027a सौमित्रे पश्य पम्पायाश्चित्रासु वनराजिषु
4001027c नलिनानि प्रकाशन्ते जले तरुणसूर्यवत्
4001028a एषा प्रसन्नसलिला पद्मनीलोत्पलायता
4001028c हंसकारण्डवाकीर्णा पम्पा सौगन्धिकायुता
4001029a चक्रवाकयुता नित्यं चित्रप्रस्थवनान्तरा
4001029c मातङ्गमृगयूथैश्च शोभते सलिलार्थिभिः
4001030a पद्मकोशपलाशानि द्रष्टुं दृष्टिर्हि मन्यते
4001030c सीताया नेत्रकोशाभ्यां सदृशानीति लक्ष्मण
4001031a पद्मकेसरसंसृष्टो वृक्षान्तरविनिःसृतः
4001031c निःश्वास इव सीताया वाति वायुर्मनोहरः
4001032a सौमित्रे पश्य पम्पाया दक्षिणे गिरिसानुनि
4001032c पुष्पितां कर्णिकारस्य यष्टिं परमशोभनाम्
4001033a अधिकं शैलराजोऽयं धातुभिस्तु विभूषितः
4001033c विचित्रं सृजते रेणुं वायुवेगविघट्टितम्
4001034a गिरिप्रस्थास्तु सौमित्रे सर्वतः संप्रपुष्पितैः
4001034c निष्पत्रैः सर्वतो रम्यैः प्रदीपा इव कुंशुकैः
4001035a पम्पातीररुहाश्चेमे संसक्ता मधुगन्धिनः
4001035c मालतीमल्लिकाषण्डाः करवीराश्च पुष्पिताः
4001036a केतक्यः सिन्दुवाराश्च वासन्त्यश्च सुपुष्पिताः
4001036c माधव्यो गन्धपूर्णाश्च कुन्दगुल्माश्च सर्वशः
4001037a चिरिबिल्वा मधूकाश्च वञ्जुला बकुलास्तथा
4001037c चम्पकास्तिलकाश्चैव नागवृक्षाश्च पुष्पिताः
4001038a नीपाश्च वरणाश्चैव खर्जूराश्च सुपुष्पिताः
4001038c अङ्कोलाश्च कुरण्टाश्च चूर्णकाः पारिभद्रकाः
4001039a चूताः पाटलयश्चैव कोविदाराश्च पुष्पिताः
4001039c मुचुकुन्दार्जुनाश्चैव दृश्यन्ते गिरिसानुषु
4001040a केतकोद्दालकाश्चैव शिरीषाः शिंशपा धवाः
4001040c शाल्मल्यः किंशुकाश्चैव रक्ताः कुरबकास्तथा
4001040e तिनिशा नक्त मालाश्च चन्दनाः स्यन्दनास्तथा
4001041a विविधा विविधैः पुष्पैस्तैरेव नगसानुषु
4001041c विकीर्णैः पीतरक्ताभाः सौमित्रे प्रस्तराः कृताः
4001042a हिमान्ते पश्य सौमित्रे वृक्षाणां पुष्पसंभवम्
4001042c पुष्पमासे हि तरवः संघर्षादिव पुष्पिताः
4001043a पश्य शीतजलां चेमां सौमित्रे पुष्करायुताम्
4001043c चक्रवाकानुचरितां कारण्डवनिषेविताम्
4001043e प्लवैः क्रौञ्चैश्च संपूर्णां वराहमृगसेविताम्
4001044a अधिकं शोभते पम्पाविकूजद्भिर्विहंगमैः
4001045a दीपयन्तीव मे कामं विविधा मुदिता द्विजाः
4001045c श्यामां चन्द्रमुखीं स्मृत्वा प्रियां पद्मनिभेक्षणाम्
4001046a पय सानुषु चित्रेषु मृगीभिः सहितान्मृगान्
4001046c मां पुनर्मृगशावाक्ष्या वैदेह्या विरहीकृतम्
4001047a एवं स विलपंस्तत्र शोकोपहतचेतनः
4001047c अवेक्षत शिवां पम्पां रम्यवारिवहां शुभाम्
4001048a निरीक्षमाणः सहसा महात्मा; सर्वं वनं निर्झरकन्दरं च
4001048c उद्विग्नचेताः सह लक्ष्मणेन; विचार्य दुःखोपहतः प्रतस्थे
4001049a तावृष्यमूकं सहितौ प्रयातौ; सुग्रीवशाखामृगसेवितं तम्
4001049c त्रस्तास्तु दृष्ट्वा हरयो बभूवु;र्महौजसौ राघवलक्ष्मणौ तौ
4002001a तौ तु दृष्ट्वा महात्मानौ भ्रातरौ रामलक्ष्मणौ
4002001c वरायुधधरौ वीरौ सुग्रीवः शङ्कितोऽभवत्
4002002a उद्विग्नहृदयः सर्वा दिशः समवलोकयन्
4002002c न व्यतिष्ठत कस्मिंश्चिद्देशे वानरपुंगवः
4002003a नैव चक्रे मनः स्थाने वीक्षमाणो महाबलौ
4002003c कपेः परमभीतस्य चित्तं व्यवससाद ह
4002004a चिन्तयित्वा स धर्मात्मा विमृश्य गुरुलाघवम्
4002004c सुग्रीवः परमोद्विग्नः सर्वैरनुचरैः सह
4002005a ततः स सचिवेभ्यस्तु सुग्रीवः प्लवगाधिपः
4002005c शशंस परमोद्विग्नः पश्यंस्तौ रामलक्ष्मणौ
4002006a एतौ वनमिदं दुर्गं वालिप्रणिहितौ ध्रुवम्
4002006c छद्मना चीरवसनौ प्रचरन्ताविहागतौ
4002007a ततः सुग्रीवसचिवा दृष्ट्वा परमधन्विनौ
4002007c जग्मुर्गिरितटात्तस्मादन्यच्छिखरमुत्तमम्
4002008a ते क्षिप्रमभिगम्याथ यूथपा यूथपर्षभम्
4002008c हरयो वानरश्रेष्ठं परिवार्योपतस्थिरे
4002009a एकमेकायनगताः प्लवमाना गिरेर्गिरिम्
4002009c प्रकम्पयन्तो वेगेन गिरीणां शिखराणि च
4002010a ततः शाखामृगाः सर्वे प्लवमाना महाबलाः
4002010c बभञ्जुश्च नगांस्तत्र पुष्पितान्दुर्गसंश्रितान्
4002011a आप्लवन्तो हरिवराः सर्वतस्तं महागिरिम्
4002011c मृगमार्जारशार्दूलांस्त्रासयन्तो ययुस्तदा
4002012a ततः सुग्रीवसचिवाः पर्वतेन्द्रं समाश्रिताः
4002012c संगम्य कपिमुख्येन सर्वे प्राञ्जलयः स्थिताः
4002013a ततस्तं भयसंत्रस्तं वालिकिल्बिषशङ्कितम्
4002013c उवाच हनुमान्वाक्यं सुग्रीवं वाक्यकोविदः
4002014a यस्मादुद्विग्नचेतास्त्वं प्रद्रुतो हरिपुंगव
4002014c तं क्रूरदर्शनं क्रूरं नेह पश्यामि वालिनम्
4002015a यस्मात्तव भयं सौम्य पूर्वजात्पापकर्मणः
4002015c स नेह वाली दुष्टात्मा न ते पश्याम्यहं भयम्
4002016a अहो शाखामृगत्वं ते व्यक्तमेव प्लवंगम
4002016c लघुचित्ततयात्मानं न स्थापयसि यो मतौ
4002017a बुद्धिविज्ञानसंपन्न इङ्गितैः सर्वमाचर
4002017c न ह्यबुद्धिं गतो राजा सर्वभूतानि शास्ति हि
4002018a सुग्रीवस्तु शुभं वाक्यं श्रुत्वा सर्वं हनूमतः
4002018c ततः शुभतरं वाक्यं हनूमन्तमुवाच ह
4002019a दीर्घबाहू विशालाक्षौ शरचापासिधारिणौ
4002019c कस्य न स्याद्भयं दृष्ट्वा एतौ सुरसुतोपमौ
4002020a वालिप्रणिहितावेतौ शङ्केऽहं पुरुषोत्तमौ
4002020c राजानो बहुमित्राश्च विश्वासो नात्र हि क्षमः
4002021a अरयश्च मनुष्येण विज्ञेयाश्छन्नचारिणः
4002021c विश्वस्तानामविश्वस्ताश्छिद्रेषु प्रहरन्ति हि
4002022a कृत्येषु वाली मेधावी राजानो बहुदर्शनाः
4002022c भवन्ति परहन्तारस्ते ज्ञेयाः प्राकृतैर्नरैः
4002023a तौ त्वया प्राकृतेनैव गत्वा ज्ञेयौ प्लवंगम
4002023c शङ्कितानां प्रकारैश्च रूपव्याभाषणेन च
4002024a लक्षयस्व तयोर्भावं प्रहृष्टमनसौ यदि
4002024c विश्वासयन्प्रशंसाभिरिङ्गितैश्च पुनः पुनः
4002025a ममैवाभिमुखं स्थित्वा पृच्छ त्वं हरिपुंगव
4002025c प्रयोजनं प्रवेशस्य वनस्यास्य धनुर्धरौ
4002026a शुद्धात्मानौ यदि त्वेतौ जानीहि त्वं प्लवंगम
4002026c व्याभाषितैर्वा रूपैर्वा विज्ञेया दुष्टतानयोः
4002027a इत्येवं कपिराजेन संदिष्टो मारुतात्मजः
4002027c चकार गमने बुद्धिं यत्र तौ रामलक्ष्मणौ
4002028a तथेति संपूज्य वचस्तु तस्य; कपेः सुभीतस्य दुरासदस्य
4002028c महानुभावो हनुमान्ययौ तदा; स यत्र रामोऽतिबलश्च लक्ष्मणः
4003001a वचो विज्ञाय हनुमान्सुग्रीवस्य महात्मनः
4003001c पर्वतादृश्यमूकात्तु पुप्लुवे यत्र राघवौ
4003002a स तत्र गत्वा हनुमान्बलवान्वानरोत्तमः
4003002c उपचक्राम तौ वाग्भिर्मृद्वीभिः सत्यविक्रमः
4003003a स्वकं रूपं परित्यज्य भिक्षुरूपेण वानरः
4003003c आबभाषे च तौ वीरौ यथावत्प्रशशंस च
4003004a राजर्षिदेवप्रतिमौ तापसौ संशितव्रतौ
4003004c देशं कथमिमं प्राप्तौ भवन्तौ वरवर्णिनौ
4003005a त्रासयन्तौ मृगगणानन्यांश्च वनचारिणः
4003005c पम्पातीररुहान्वृक्षान्वीक्षमाणौ समन्ततः
4003006a इमां नदीं शुभजलां शोभयन्तौ तरस्विनौ
4003006c धैर्यवन्तौ सुवर्णाभौ कौ युवां चीरवाससौ
4003007a सिंहविप्रेक्षितौ वीरौ सिंहातिबलविक्रमौ
4003007c शक्रचापनिभे चापे प्रगृह्य विपुलैर्भुजैः
4003008a श्रीमन्तौ रूपसंपन्नौ वृषभश्रेष्ठविक्रमौ
4003008c हस्तिहस्तोपमभुजौ द्युतिमन्तौ नरर्षभौ
4003009a प्रभया पर्वतेन्द्रोऽयं युवयोरवभासितः
4003009c राज्यार्हावमरप्रख्यौ कथं देशमिहागतौ
4003010a पद्मपत्रेक्षणौ वीरौ जटामण्डलधारिणौ
4003010c अन्योन्यसदृशौ वीरौ देवलोकादिवागतौ
4003011a यदृच्छयेव संप्राप्तौ चन्द्रसूर्यौ वसुंधराम्
4003011c विशालवक्षसौ वीरौ मानुषौ देवरूपिणौ
4003012a सिंहस्कन्धौ महासत्त्वौ समदाविव गोवृषौ
4003012c आयताश्च सुवृत्ताश्च बाहवः परिघोत्तमाः
4003012e सर्वभूषणभूषार्हाः किमर्थं न विभूषितः
4003013a उभौ योग्यावहं मन्ये रक्षितुं पृथिवीमिमाम्
4003013c ससागरवनां कृत्स्नां विन्ध्यमेरुविभूषिताम्
4003014a इमे च धनुषी चित्रे श्लक्ष्णे चित्रानुलेपने
4003014c प्रकाशेते यथेन्द्रस्य वज्रे हेमविभूषिते
4003015a संपूर्णा निशितैर्बाणैर्तूणाश्च शुभदर्शनाः
4003015c जीवितान्तकरैर्घोरैर्ज्वलद्भिरिव पन्नगैः
4003016a महाप्रमाणौ विपुलौ तप्तहाटकभूषितौ
4003016c खड्गावेतौ विराजेते निर्मुक्तभुजगाविव
4003017a एवं मां परिभाषन्तं कस्माद्वै नाभिभाषथः
4003018a सुग्रीवो नाम धर्मात्मा कश्चिद्वानरयूथपः
4003018c वीरो विनिकृतो भ्रात्रा जगद्भ्रमति दुःखितः
4003019a प्राप्तोऽहं प्रेषितस्तेन सुग्रीवेण महात्मना
4003019c राज्ञा वानरमुख्यानां हनुमान्नाम वानरः
4003020a युवाभ्यां सह धर्मात्मा सुग्रीवः सख्यमिच्छति
4003020c तस्य मां सचिवं वित्तं वानरं पवनात्मजम्
4003021a भिक्षुरूपप्रतिच्छन्नं सुग्रीवप्रियकाम्यया
4003021c ऋश्यमूकादिह प्राप्तं कामगं कामरूपिणम्
4003022a एवमुक्त्वा तु हनुमांस्तौ वीरौ रामलक्ष्मणौ
4003022c वाक्यज्ञौ वाक्यकुशलः पुनर्नोवाच किंचन
4003023a एतच्छ्रुत्वा वचस्तस्य रामो लक्ष्मणमब्रवीत्
4003023c प्रहृष्टवदनः श्रीमान्भ्रातरं पार्श्वतः स्थितम्
4003024a सचिवोऽयं कपीन्द्रस्य सुग्रीवस्य महात्मनः
4003024c तमेव काङ्क्षमाणस्य ममान्तिकमुपागतः
4003025a तमभ्यभाष सौमित्रे सुग्रीवसचिवं कपिम्
4003025c वाक्यज्ञं मधुरैर्वाक्यैः स्नेहयुक्तमरिंदमम्
4004001a ततः प्रहृष्टो हनुमान्कृत्यवानिति तद्वचः
4004001c श्रुत्वा मधुरसंभाषं सुग्रीवं मनसा गतः
4004002a भव्यो राज्यागमस्तस्य सुग्रीवस्य महात्मनः
4004002c यदयं कृत्यवान्प्राप्तः कृत्यं चैतदुपागतम्
4004003a ततः परमसंहृष्टो हनूमान्प्लवगर्षभः
4004003c प्रत्युवाच ततो वाक्यं रामं वाक्यविशारदः
4004004a किमर्थं त्वं वनं घोरं पम्पाकाननमण्डितम्
4004004c आगतः सानुजो दुर्गं नानाव्यालमृगायुतम्
4004005a तस्य तद्वचनं श्रुत्वा लक्ष्मणो रामचोदितः
4004005c आचचक्षे महात्मानं रामं दशरथात्मजम्
4004006a राजा दशरथो नाम द्युतिमान्धर्मवत्सलः
4004006c तस्यायं पूर्वजः पुत्रो रामो नाम जनैः श्रुतः
4004007a शरण्यः सर्वभूतानां पितुर्निर्देशपारगः
4004007c वीरो दशरथस्यायं पुत्राणां गुणवत्तरः
4004008a राज्याद्भ्रष्टो वने वस्तुं मया सार्धमिहागतः
4004008c भार्यया च महातेजाः सीतयानुगतो वशी
4004008e दिनक्षये महातेजाः प्रभयेव दिवाकरः
4004009a अहमस्यावरो भ्राता गुणैर्दास्यमुपागतः
4004009c कृतज्ञस्य बहुज्ञस्य लक्ष्मणो नाम नामतः
4004010a सुखार्हस्य महार्हस्य सर्वभूतहितात्मनः
4004010c ऐश्वर्येण विहीनस्य वनवासाश्रितस्य च
4004011a रक्षसापहृता भार्या रहिते कामरूपिणा
4004011c तच्च न ज्ञायते रक्षः पत्नी येनास्य सा हृता
4004012a दनुर्नाम श्रियः पुत्रः शापाद्राक्षसतां गतः
4004012c आख्यातस्तेन सुग्रीवः समर्थो वानराधिपः
4004013a स ज्ञास्यति महावीर्यस्तव भार्यापहारिणम्
4004013c एवमुक्त्वा दनुः स्वर्गं भ्राजमानो गतः सुखम्
4004014a एतत्ते सर्वमाख्यातं याथातथ्येन पृच्छतः
4004014c अहं चैव हि रामश्च सुग्रीवं शरणं गतौ
4004015a एष दत्त्वा च वित्तानि प्राप्य चानुत्तमं यशः
4004015c लोकनाथः पुरा भूत्वा सुग्रीवं नाथमिच्छति
4004016a शोकाभिभूते रामे तु शोकार्ते शरणं गते
4004016c कर्तुमर्हति सुग्रीवः प्रसादं सह यूथपैः
4004017a एवं ब्रुवाणं सौमित्रिं करुणं साश्रुपातनम्
4004017c हनूमान्प्रत्युवाचेदं वाक्यं वाक्यविशारदः
4004018a ईदृशा बुद्धिसंपन्ना जितक्रोधा जितेन्द्रियाः
4004018c द्रष्टव्या वानरेन्द्रेण दिष्ट्या दर्शनमागताः
4004019a स हि राज्याच्च विभ्रष्टः कृतवैरश्च वालिना
4004019c हृतदारो वने त्रस्तो भ्रात्रा विनिकृतो भृशम्
4004020a करिष्यति स साहाय्यं युवयोर्भास्करात्मजः
4004020c सुग्रीवः सह चास्माभिः सीतायाः परिमार्गणे
4004021a इत्येवमुक्त्वा हनुमाञ्श्लक्ष्णं मधुरया गिरा
4004021c बभाषे सोऽभिगच्छामः सुग्रीवमिति राघवम्
4004022a एवं ब्रुवाणं धर्मात्मा हनूमन्तं स लक्ष्मणः
4004022c प्रतिपूज्य यथान्यायमिदं प्रोवाच राघवम्
4004023a कपिः कथयते हृष्टो यथायं मारुतात्मजः
4004023c कृत्यवान्सोऽपि संप्राप्तः कृतकृत्योऽसि राघव
4004024a प्रसन्नमुखवर्णश्च व्यक्तं हृष्टश्च भाषते
4004024c नानृतं वक्ष्यते वीरो हनूमान्मारुतात्मजः
4004025a ततः स तु महाप्राज्ञो हनूमान्मारुतात्मजः
4004025c जगामादाय तौ वीरौ हरिराजाय राघवौ
4004026a स तु विपुल यशाः कपिप्रवीरः; पवनसुतः कृतकृत्यवत्प्रहृष्टः
4004026c गिरिवरमुरुविक्रमः प्रयातः; स शुभमतिः सह रामलक्ष्मणाभ्याम्
4005001a ऋश्यमूकात्तु हनुमान्गत्वा तं मलयं गिरम्
4005001c आचचक्षे तदा वीरौ कपिराजाय राघवौ
4005002a अयं रामो महाप्राज्ञः संप्राप्तो दृढविक्रमः
4005002c लक्ष्मणेन सह भ्रात्रा रामोऽयं सत्यविक्रमः
4005003a इक्ष्वाकूणां कुले जातो रामो दशरथात्मजः
4005003c धर्मे निगदितश्चैव पितुर्निर्देशपालकः
4005004a तस्यास्य वसतोऽरण्ये नियतस्य महात्मनः
4005004c रक्षसापहृता भार्या स त्वां शरणमागतः
4005005a राजसूयाश्वमेधैश्च वह्निर्येनाभितर्पितः
4005005c दक्षिणाश्च तथोत्सृष्टा गावः शतसहस्रशः
4005006a तपसा सत्यवाक्येन वसुधा येन पालिता
4005006c स्त्रीहेतोस्तस्य पुत्रोऽयं रामस्त्वां शरणं गतः
4005007a भवता सख्यकामौ तौ भ्रातरौ रामलक्ष्मणौ
4005007c प्रतिगृह्यार्चयस्वेमौ पूजनीयतमावुभौ
4005008a श्रुत्वा हनुमतो वाक्यं सुग्रीवो हृष्टमानसः
4005008c भयं स राघवाद्घोरं प्रजहौ विगतज्वरः
4005009a स कृत्वा मानुषं रूपं सुग्रीवः प्लवगाधिपः
4005009c दर्शनीयतमो भूत्वा प्रीत्या प्रोवाच राघवम्
4005010a भवान्धर्मविनीतश्च विक्रान्तः सर्ववत्सलः
4005010c आख्याता वायुपुत्रेण तत्त्वतो मे भवद्गुणाः
4005011a तन्ममैवैष सत्कारो लाभश्चैवोत्तमः प्रभो
4005011c यत्त्वमिच्छसि सौहार्दं वानरेण मया सह
4005012a रोचते यदि वा सख्यं बाहुरेष प्रसारितः
4005012c गृह्यतां पाणिना पाणिर्मर्यादा वध्यतां ध्रुवा
4005013a एतत्तु वचनं श्रुत्वा सुग्रीवस्य सुभाषितम्
4005013c संप्रहृष्टमना हस्तं पीडयामास पाणिना
4005013e हृद्यं सौहृदमालम्ब्य पर्यष्वजत पीडितम्
4005014a ततो हनूमान्संत्यज्य भिक्षुरूपमरिंदमः
4005014c काष्ठयोः स्वेन रूपेण जनयामास पावकम्
4005015a दीप्यमानं ततो वह्निं पुष्पैरभ्यर्च्य सत्कृतम्
4005015c तयोर्मध्ये तु सुप्रीतो निदधे सुसमाहितः
4005016a ततोऽग्निं दीप्यमानं तौ चक्रतुश्च प्रदक्षिणम्
4005016c सुग्रीवो राघवश्चैव वयस्यत्वमुपागतौ
4005017a ततः सुप्रीत मनसौ तावुभौ हरिराघवौ
4005017c अन्योन्यमभिवीक्षन्तौ न तृप्तिमुपजग्मतुः
4005018a ततः सर्वार्थविद्वांसं रामं दशरथात्मजम्
4005018c सुग्रीवः प्राह तेजस्वी वाक्यमेकमनास्तदा
4006001a अयमाख्याति मे राम सचिवो मन्त्रिसत्तमः
4006001c हनुमान्यन्निमित्तं त्वं निर्जनं वनमागतः
4006002a लक्ष्मणेन सह भ्रात्रा वसतश्च वने तव
4006002c रक्षसापहृता भार्या मैथिली जनकात्मजा
4006003a त्वया वियुक्ता रुदती लक्ष्मणेन च धीमता
4006003c अन्तरं प्रेप्सुना तेन हत्वा गृध्रं जटायुषम्
4006004a भार्यावियोगजं दुःखं नचिरात्त्वं विमोक्ष्यसे
4006004c अहं तामानयिष्यामि नष्टां वेदश्रुतिं यथा
4006005a रसातले वा वर्तन्तीं वर्तन्तीं वा नभस्तले
4006005c अहमानीय दास्यामि तव भार्यामरिंदम
4006006a इदं तथ्यं मम वचस्त्वमवेहि च राघव
4006006c त्यज शोकं महाबाहो तां कान्तामानयामि ते
4006007a अनुमानात्तु जानामि मैथिली सा न संशयः
4006007c ह्रियमाणा मया दृष्टा रक्षसा क्रूरकर्मणा
4006008a क्रोशन्ती राम रामेति लक्ष्मणेति च विस्वरम्
4006008c स्फुरन्ती रावणस्याङ्के पन्नगेन्द्रवधूर्यथा
4006009a आत्मना पञ्चमं मां हि दृष्ट्वा शैलतटे स्थितम्
4006009c उत्तरीयं तया त्यक्तं शुभान्याभरणानि च
4006010a तान्यस्माभिर्गृहीतानि निहितानि च राघव
4006010c आनयिष्याम्यहं तानि प्रत्यभिज्ञातुमर्हसि
4006011a तमब्रवीत्ततो रामः सुग्रीवं प्रियवादिनम्
4006011c आनयस्व सखे शीघ्रं किमर्थं प्रविलम्बसे
4006012a एवमुक्तस्तु सुग्रीवः शैलस्य गहनां गुहाम्
4006012c प्रविवेश ततः शीघ्रं राघवप्रियकाम्यया
4006013a उत्तरीयं गृहीत्वा तु शुभान्याभरणानि च
4006013c इदं पश्येति रामाय दर्शयामास वानरः
4006014a ततो गृहीत्वा तद्वासः शुभान्याभरणानि च
4006014c अभवद्बाष्पसंरुद्धो नीहारेणेव चन्द्रमाः
4006015a सीतास्नेहप्रवृत्तेन स तु बाष्पेण दूषितः
4006015c हा प्रियेति रुदन्धैर्यमुत्सृज्य न्यपतत्क्षितौ
4006016a हृदि कृत्वा स बहुशस्तमलंकारमुत्तमम्
4006016c निशश्वास भृशं सर्पो बिलस्थ इव रोषितः
4006017a अविच्छिन्नाश्रुवेगस्तु सौमित्रिं वीक्ष्य पार्श्वतः
4006017c परिदेवयितुं दीनं रामः समुपचक्रमे
4006018a पश्य लक्ष्मण वैदेह्या संत्यक्तं ह्रियमाणया
4006018c उत्तरीयमिदं भूमौ शरीराद्भूषणानि च
4006019a शाद्वलिन्यां ध्रुवं भूम्यां सीतया ह्रियमाणया
4006019c उत्सृष्टं भूषणमिदं तथारूपं हि दृश्यते
4006020a ब्रूहि सुग्रीव कं देशं ह्रियन्ती लक्षिता त्वया
4006020c रक्षसा रौद्ररूपेण मम प्राणसमा प्रिया
4006021a क्व वा वसति तद्रक्षो महद्व्यसनदं मम
4006021c यन्निमित्तमहं सर्वान्नाशयिष्यामि राक्षसान्
4006022a हरता मैथिलीं येन मां च रोषयता भृशम्
4006022c आत्मनो जीवितान्ताय मृत्युद्वारमपावृतम्
4006023a मम दयिततमा हृता वना;द्रजनिचरेण विमथ्य येन सा
4006023c कथय मम रिपुं तमद्य वै; प्रवगपते यमसंनिधिं नयामि
4007001a एवमुक्तस्तु सुग्रीवो रामेणार्तेन वानरः
4007001c अब्रवीत्प्राञ्जलिर्वाक्यं सबाष्पं बाष्पगद्गदः
4007002a न जाने निलयं तस्य सर्वथा पापरक्षसः
4007002c सामर्थ्यं विक्रमं वापि दौष्कुलेयस्य वा कुलम्
4007003a सत्यं तु प्रतिजानामि त्यज शोकमरिंदम
4007003c करिष्यामि तथा यत्नं यथा प्राप्स्यसि मैथिलीम्
4007004a रावणं सगणं हत्वा परितोष्यात्मपौरुषम्
4007004c तथास्मि कर्ता नचिराद्यथा प्रीतो भविष्यसि
4007005a अलं वैक्लव्यमालम्ब्य धैर्यमात्मगतं स्मर
4007005c त्वद्विधानां न सदृशमीदृशं बुद्धिलाघवम्
4007006a मयापि व्यसनं प्राप्तं भार्या हरणजं महत्
4007006c न चाहमेवं शोचामि न च धैर्यं परित्यजे
4007007a नाहं तामनुशोचामि प्राकृतो वानरोऽपि सन्
4007007c महात्मा च विनीतश्चा किं पुनर्धृतिमान्भवान्
4007008a बाष्पमापतितं धैर्यान्निग्रहीतुं त्वमर्हसि
4007008c मर्यादां सत्त्वयुक्तानां धृतिं नोत्स्रष्टुमर्हसि
4007009a व्यसने वार्थ कृच्छ्रे वा भये वा जीवितान्तगे
4007009c विमृशन्वै स्वया बुद्ध्या धृतिमान्नावसीदति
4007010a बालिशस्तु नरो नित्यं वैक्लव्यं योऽनुवर्तते
4007010c स मज्जत्यवशः शोके भाराक्रान्तेव नौर्जले
4007011a एषोऽञ्जलिर्मया बद्धः प्रणयात्त्वां प्रसादये
4007011c पौरुषं श्रय शोकस्य नान्तरं दातुमर्हसि
4007012a ये शोकमनुवर्तन्ते न तेषां विद्यते सुखम्
4007012c तेजश्च क्षीयते तेषां न त्वं शोचितुमर्हसि
4007013a हितं वयस्य भावेन ब्रूहि नोपदिशामि ते
4007013c वयस्यतां पूजयन्मे न त्वं शोचितुमर्हसि
4007014a मधुरं सान्त्वितस्तेन सुग्रीवेण स राघवः
4007014c मुखमश्रुपरिक्लिन्नं वस्त्रान्तेन प्रमार्जयत्
4007015a प्रकृतिष्ठस्तु काकुत्स्थः सुग्रीववचनात्प्रभुः
4007015c संपरिष्वज्य सुग्रीवमिदं वचनमब्रवीत्
4007016a कर्तव्यं यद्वयस्येन स्निग्धेन च हितेन च
4007016c अनुरूपं च युक्तं च कृतं सुग्रीव तत्त्वया
4007017a एष च प्रकृतिष्ठोऽहमनुनीतस्त्वया सखे
4007017c दुर्लभो हीदृशो बन्धुरस्मिन्काले विशेषतः
4007018a किं तु यत्नस्त्वया कार्यो मैथिल्याः परिमार्गणे
4007018c राक्षसस्य च रौद्रस्य रावणस्य दुरात्मनः
4007019a मया च यदनुष्ठेयं विस्रब्धेन तदुच्यताम्
4007019c वर्षास्विव च सुक्षेत्रे सर्वं संपद्यते तव
4007020a मया च यदिदं वाक्यमभिमानात्समीरितम्
4007020c तत्त्वया हरिशार्दूल तत्त्वमित्युपधार्यताम्
4007021a अनृतं नोक्तपूर्वं मे न च वक्ष्ये कदाचन
4007021c एतत्ते प्रतिजानामि सत्येनैव शपामि ते
4007022a ततः प्रहृष्टः सुग्रीवो वानरैः सचिवैः सह
4007022c राघवस्य वचः श्रुत्वा प्रतिज्ञातं विशेषतः
4007023a महानुभावस्य वचो निशम्य; हरिर्नराणामृषभस्य तस्य
4007023c कृतं स मेने हरिवीर मुख्य;स्तदा स्वकार्यं हृदयेन विद्वान्
4008001a परितुष्टस्तु सुग्रीवस्तेन वाक्येन वानरः
4008001c लक्ष्मणस्याग्रजं राममिदं वचनमब्रवीत्
4008002a सर्वथाहमनुग्राह्यो देवतानामसंशयः
4008002c उपपन्नगुणोपेतः सखा यस्य भवान्मम
4008003a शक्यं खलु भवेद्राम सहायेन त्वयानघ
4008003c सुरराज्यमपि प्राप्तुं स्वराज्यं किं पुनः प्रभो
4008004a सोऽहं सभाज्यो बन्धूनां सुहृदां चैव राघव
4008004c यस्याग्निसाक्षिकं मित्रं लब्धं राघववंशजम्
4008005a अहमप्यनुरूपस्ते वयस्यो ज्ञास्यसे शनैः
4008005c न तु वक्तुं समर्थोऽहं स्वयमात्मगतान्गुणान्
4008006a महात्मनां तु भूयिष्ठं त्वद्विधानां कृतात्मनाम्
4008006c निश्चला भवति प्रीतिर्धैर्यमात्मवतामिव
4008007a रजतं वा सुवर्णं वा वस्त्राण्याभरणानि वा
4008007c अविभक्तानि साधूनामवगच्छन्ति साधवः
4008008a आढ्यो वापि दरिद्रो वा दुःखितः सुखितोऽपि वा
4008008c निर्दोषो वा सदोषो वा वयस्यः परमा गतिः
4008009a धनत्यागः सुखत्यागो देहत्यागोऽपि वा पुनः
4008009c वयस्यार्थे प्रवर्तन्ते स्नेहं दृष्ट्वा तथाविधम्
4008010a तत्तथेत्यब्रवीद्रामः सुग्रीवं प्रियवादिनम्
4008010c लक्ष्मणस्याग्रतो लक्ष्म्या वासवस्येव धीमतः
4008011a ततो रामं स्थितं दृष्ट्वा लक्ष्मणं च महाबलम्
4008011c सुग्रीवः सर्वतश्चक्षुर्वने लोलमपातयत्
4008012a स ददर्श ततः सालमविदूरे हरीश्वरः
4008012c सुपुष्पमीषत्पत्राढ्यं भ्रमरैरुपशोभितम्
4008013a तस्यैकां पर्णबहुलां भङ्क्त्वा शाखां सुपुष्पिताम्
4008013c सालस्यास्तीर्य सुग्रीवो निषसाद सराघवः
4008014a तावासीनौ ततो दृष्ट्वा हनूमानपि लक्ष्मणम्
4008014c सालशाखां समुत्पाट्य विनीतमुपवेशयत्
4008015a ततः प्रहृष्टः सुग्रीवः श्लक्ष्णं मधुरया गिरा
4008015c उवाच प्रणयाद्रामं हर्षव्याकुलिताक्षरम्
4008016a अहं विनिकृतो भ्रात्रा चराम्येष भयार्दितः
4008016c ऋश्यमूकं गिरिवरं हृतभार्यः सुदुःखितः
4008017a सोऽहं त्रस्तो भये मग्नो वसाम्युद्भ्रान्तचेतनः
4008017c वालिना निकृतो भ्रात्रा कृतवैरश्च राघव
4008018a वालिनो मे भयार्तस्य सर्वलोकाभयंकर
4008018c ममापि त्वमनाथस्य प्रसादं कर्तुमर्हसि
4008019a एवमुक्तस्तु तेजस्वी धर्मज्ञो धर्मवत्सलः
4008019c प्रत्युवाच स काकुत्स्थः सुग्रीवं प्रहसन्निव
4008020a उपकारफलं मित्रमपकारोऽरिलक्षणम्
4008020c अद्यैव तं हनिष्यामि तव भार्यापहारिणम्
4008021a इमे हि मे महावेगाः पत्रिणस्तिग्मतेजसः
4008021c कार्तिकेयवनोद्भूताः शरा हेमविभूषिताः
4008022a कङ्कपत्रप्रतिच्छन्ना महेन्द्राशनिसंनिभाः
4008022c सुपर्वाणः सुतीक्ष्णाग्रा सरोषा भुजगा इव
4008023a भ्रातृसंज्ञममित्रं ते वालिनं कृतकिल्बिषम्
4008023c शरैर्विनिहतं पश्य विकीर्णमिव पर्वतम्
4008024a राघवस्य वचः श्रुत्वा सुग्रीवो वाहिनीपतिः
4008024c प्रहर्षमतुलं लेभे साधु साध्विति चाब्रवीत्
4008025a रामशोकाभिभूतोऽहं शोकार्तानां भवान्गतिः
4008025c वयस्य इति कृत्वा हि त्वय्यहं परिदेवये
4008026a त्वं हि पाणिप्रदानेन वयस्यो सोऽग्निसाक्षिकः
4008026c कृतः प्राणैर्बहुमतः सत्येनापि शपाम्यहम्
4008027a वयस्य इति कृत्वा च विस्रब्धं प्रवदाम्यहम्
4008027c दुःखमन्तर्गतं यन्मे मनो दहति नित्यशः
4008028a एतावदुक्त्वा वचनं बाष्पदूषितलोचनः
4008028c बाष्पोपहतया वाचा नोच्चैः शक्नोति भाषितुम्
4008029a बाष्पवेगं तु सहसा नदीवेगमिवागतम्
4008029c धारयामास धैर्येण सुग्रीवो रामसंनिधौ
4008030a संनिगृह्य तु तं बाष्पं प्रमृज्य नयने शुभे
4008030c विनिःश्वस्य च तेजस्वी राघवं पुनरब्रवीत्
4008031a पुराहं वलिना राम राज्यात्स्वादवरोपितः
4008031c परुषाणि च संश्राव्य निर्धूतोऽस्मि बलीयसा
4008032a हृता भार्या च मे तेन प्राणेभ्योऽपि गरीयसी
4008032c सुहृदश्च मदीया ये संयता बन्धनेषु ते
4008033a यत्नवांश्च सुदुष्टात्मा मद्विनाशाय राघव
4008033c बहुशस्तत्प्रयुक्ताश्च वानरा निहता मया
4008034a शङ्कया त्वेतया चाहं दृष्ट्वा त्वामपि राघव
4008034c नोपसर्पाम्यहं भीतो भये सर्वे हि बिभ्यति
4008035a केवलं हि सहाया मे हनुमत्प्रमुखास्त्विमे
4008035c अतोऽहं धारयाम्यद्य प्राणान्कृच्छ्र गतोऽपि सन्
4008036a एते हि कपयः स्निग्धा मां रक्षन्ति समन्ततः
4008036c सह गच्छन्ति गन्तव्ये नित्यं तिष्ठन्ति च स्थिते
4008037a संक्षेपस्त्वेष मे राम किमुक्त्वा विस्तरं हि ते
4008037c स मे ज्येष्ठो रिपुर्भ्राता वाली विश्रुतपौरुषः
4008038a तद्विनाशाद्धि मे दुःखं प्रनष्टं स्यादनन्तरम्
4008038c सुखं मे जीवितं चैव तद्विनाशनिबन्धनम्
4008039a एष मे राम शोकान्तः शोकार्तेन निवेदितः
4008039c दुःखितोऽदुःखितो वापि सख्युर्नित्यं सखा गतिः
4008040a श्रुत्वैतच्च वचो रामः सुग्रीवमिदमब्रवीत्
4008040c किंनिमित्तमभूद्वैरं श्रोतुमिच्छामि तत्त्वतः
4008041a सुखं हि कारणं श्रुत्वा वैरस्य तव वानर
4008041c आनन्तर्यं विधास्यामि संप्रधार्य बलाबलम्
4008042a बलवान्हि ममामर्षः श्रुत्वा त्वामवमानितम्
4008042c वर्धते हृदयोत्कम्पी प्रावृड्वेग इवाम्भसः
4008043a हृष्टः कथय विस्रब्धो यावदारोप्यते धनुः
4008043c सृष्टश्च हि मया बाणो निरस्तश्च रिपुस्तव
4008044a एवमुक्तस्तु सुग्रीवः काकुत्स्थेन महात्मना
4008044c प्रहर्षमतुलं लेभे चतुर्भिः सह वानरैः
4008045a ततः प्रहृष्टवदनः सुग्रीवो लक्ष्मणाग्रजे
4008045c वैरस्य कारणं तत्त्वमाख्यातुमुपचक्रमे
4009001a वाली नाम मम भ्राता ज्येष्ठः शत्रुनिषूदनः
4009001c पितुर्बहुमतो नित्यं मम चापि तथा पुरा
4009002a पितर्युपरतेऽस्माकं ज्येष्ठोऽयमिति मन्त्रिभिः
4009002c कपीनामीश्वरो राज्ये कृतः परमसंमतः
4009003a राज्यं प्रशासतस्तस्य पितृपैतामहं महत्
4009003c अहं सर्वेषु कालेषु प्रणतः प्रेष्यवत्स्थितः
4009004a मायावी नाम तेजस्वी पूर्वजो दुन्दुभेः सुतः
4009004c तेन तस्य महद्वैरं स्त्रीकृतं विश्रुतं पुरा
4009005a स तु सुप्ते जने रात्रौ किष्किन्धाद्वारमागतः
4009005c नर्दति स्म सुसंरब्धो वालिनं चाह्वयद्रणे
4009006a प्रसुप्तस्तु मम भ्राता नर्दितं भैरवस्वनम्
4009006c श्रुत्वा न ममृषे वाली निष्पपात जवात्तदा
4009007a स तु वै निःसृतः क्रोधात्तं हन्तुमसुरोत्तमम्
4009007c वार्यमाणस्ततः स्त्रीभिर्मया च प्रणतात्मना
4009008a स तु निर्धूय सर्वान्नो निर्जगाम महाबलः
4009008c ततोऽहमपि सौहार्दान्निःसृतो वालिना सह
4009009a स तु मे भ्रातरं दृष्ट्वा मां च दूरादवस्थितम्
4009009c असुरो जातसंत्रासः प्रदुद्राव तदा भृशम्
4009010a तस्मिन्द्रवति संत्रस्ते ह्यावां द्रुततरं गतौ
4009010c प्रकाशोऽपि कृतो मार्गश्चन्द्रेणोद्गच्छता तदा
4009011a स तृणैरावृतं दुर्गं धरण्या विवरं महत्
4009011c प्रविवेशासुरो वेगादावामासाद्य विष्ठितौ
4009012a तं प्रविष्टं रिपुं दृष्ट्वा बिलं रोषवशं गतः
4009012c मामुवाच तदा वाली वचनं क्षुभितेन्द्रियः
4009013a इह त्वं तिष्ठ सुग्रीव बिलद्वारि समाहितः
4009013c यावदत्र प्रविश्याहं निहन्मि समरे रिपुम्
4009014a मया त्वेतद्वचः श्रुत्वा याचितः स परंतप
4009014c शापयित्वा च मां पद्भ्यां प्रविवेश बिलं तदा
4009015a तस्य प्रविष्टस्य बिलं साग्रः संवत्सरो गतः
4009015c स्थितस्य च मम द्वारि स कालो व्यत्यवर्तत
4009016a अहं तु नष्टं तं ज्ञात्वा स्नेहादागतसंभ्रमः
4009016c भ्रातरं न हि पश्यामि पापशङ्कि च मे मनः
4009017a अथ दीर्घस्य कालस्य बिलात्तस्माद्विनिःसृतम्
4009017c सफेनं रुधिरं रक्तमहं दृष्ट्वा सुदुःखितः
4009018a नर्दतामसुराणां च ध्वनिर्मे श्रोत्रमागतः
4009018c निरस्तस्य च संग्रामे क्रोशतो निःस्वनो गुरोः
4009019a अहं त्ववगतो बुद्ध्या चिह्नैस्तैर्भ्रातरं हतम्
4009019c पिधाय च बिलद्वारं शिलया गिरिमात्रया
4009019e शोकार्तश्चोदकं कृत्वा किष्किन्धामागतः सखे
4009020a गूहमानस्य मे तत्त्वं यत्नतो मन्त्रिभिः श्रुतम्
4009020c ततोऽहं तैः समागम्य समेतैरभिषेचितः
4009021a राज्यं प्रशासतस्तस्य न्यायतो मम राघव
4009021c आजगाम रिपुं हत्वा वाली तमसुरोत्तमम्
4009022a अभिषिक्तं तु मां दृष्ट्वा क्रोधात्संरक्तलोचनः
4009022c मदीयान्मन्त्रिणो बद्ध्वा परुषं वाक्यमब्रवीत्
4009023a निग्रहेऽपि समर्थस्य तं पापं प्रति राघव
4009023c न प्रावर्तत मे बुद्धिर्भ्रातृगौरवयन्त्रिता
4009024a मानयंस्तं महात्मानं यथावच्चाभ्यवादयम्
4009024c उक्ताश्च नाशिषस्तेन संतुष्टेनान्तरात्मना
4010001a ततः क्रोधसमाविष्टं संरब्धं तमुपागतम्
4010001c अहं प्रसादयां चक्रे भ्रातरं प्रियकाम्यया
4010002a दिष्ट्यासि कुशली प्राप्तो निहतश्च त्वया रिपुः
4010002c अनाथस्य हि मे नाथस्त्वमेकोऽनाथनन्दनः
4010003a इदं बहुशलाकं ते पूर्णचन्द्रमिवोदितम्
4010003c छत्रं सवालव्यजनं प्रतीच्छस्व मयोद्यतम्
4010004a त्वमेव राजा मानार्हः सदा चाहं यथापुरा
4010004c न्यासभूतमिदं राज्यं तव निर्यातयाम्यहम्
4010005a मा च रोषं कृथाः सौम्य मयि शत्रुनिबर्हण
4010005c याचे त्वां शिरसा राजन्मया बद्धोऽयमञ्जलिः
4010006a बलादस्मि समागम्य मन्त्रिभिः पुरवासिभिः
4010006c राजभावे नियुक्तोऽहं शून्यदेशजिगीषया
4010007a स्निग्धमेवं ब्रुवाणं मां स तु निर्भर्त्स्य वानरः
4010007c धिक्त्वामिति च मामुक्त्वा बहु तत्तदुवाच ह
4010008a प्रकृतीश्च समानीय मन्त्रिणश्चैव संमतान्
4010008c मामाह सुहृदां मध्ये वाक्यं परमगर्हितम्
4010009a विदितं वो यथा रात्रौ मायावी स महासुरः
4010009c मां समाह्वयत क्रूरो युद्धाकाङ्क्षी सुदुर्मतिः
4010010a तस्य तद्गर्जितं श्रुत्वा निःसृतोऽहं नृपालयात्
4010010c अनुयातश्च मां तूर्णमयं भ्राता सुदारुणः
4010011a स तु दृष्ट्वैव मां रात्रौ सद्वितीयं महाबलः
4010011c प्राद्रवद्भयसंत्रस्तो वीक्ष्यावां तमनुद्रुतौ
4010011e अनुद्रुतस्तु वेगेन प्रविवेश महाबिलम्
4010012a तं प्रविष्टं विदित्वा तु सुघोरं सुमहद्बिलम्
4010012c अयमुक्तोऽथ मे भ्राता मया तु क्रूरदर्शनः
4010013a अहत्वा नास्ति मे शक्तिः प्रतिगन्तुमितः पुरीम्
4010013c बिलद्वारि प्रतीक्ष त्वं यावदेनं निहन्म्यहम्
4010014a स्थितोऽयमिति मत्वा तु प्रविष्टोऽहं दुरासदम्
4010014c तं च मे मार्गमाणस्य गतः संवत्सरस्तदा
4010015a स तु दृष्टो मया शत्रुरनिर्वेदाद्भयावहः
4010015c निहतश्च मया तत्र सोऽसुरो बन्धुभिः सह
4010016a तस्यास्यात्तु प्रवृत्तेन रुधिरौघेण तद्बिलम्
4010016c पूर्णमासीद्दुराक्रामं स्तनतस्तस्य भूतले
4010017a सूदयित्वा तु तं शत्रुं विक्रान्तं दुन्दुभेः सुतम्
4010017c निष्क्रामन्नेव पश्यामि बिलस्य पिहितं मुखम्
4010018a विक्रोशमानस्य तु मे सुग्रीवेति पुनः पुनः
4010018c यदा प्रतिवचो नास्ति ततोऽहं भृशदुःखितः
4010019a पादप्रहारैस्तु मया बहुशस्तद्विदारितम्
4010019c ततोऽहं तेन निष्क्रम्य यथा पुनरुपागतः
4010020a तत्रानेनास्मि संरुद्धो राज्यं मार्गयतात्मनः
4010020c सुग्रीवेण नृशंसेन विस्मृत्य भ्रातृसौहृदम्
4010021a एवमुक्त्वा तु मां तत्र वस्त्रेणैकेन वानरः
4010021c तदा निर्वासयामास वाली विगतसाध्वसः
4010022a तेनाहमपविद्धश्च हृतदारश्च राघव
4010022c तद्भयाच्च महीकृत्स्ना क्रान्तेयं सवनार्णवा
4010023a ऋश्यमूकं गिरिवरं भार्याहरणदुःखितः
4010023c प्रविष्टोऽस्मि दुराधर्षं वालिनः कारणान्तरे
4010024a एतत्ते सर्वमाख्यातं वैरानुकथनं महत्
4010024c अनागसा मया प्राप्तं व्यसनं पश्य राघव
4010025a वालिनस्तु भयार्तस्य सर्वलोकाभयंकर
4010025c कर्तुमर्हसि मे वीर प्रसादं तस्य निग्रहात्
4010026a एवमुक्तः स तेजस्वी धर्मज्ञो धर्मसंहितम्
4010026c वचनं वक्तुमारेभे सुग्रीवं प्रहसन्निव
4010027a अमोघाः सूर्यसंकाशा ममेमे निशिताः शराः
4010027c तस्मिन्वालिनि दुर्वृत्ते पतिष्यन्ति रुषान्विताः
4010028a यावत्तं न हि पश्येयं तव भार्यापहारिणम्
4010028c तावत्स जीवेत्पापात्मा वाली चारित्रदूषकः
4010029a आत्मानुमानात्पश्यामि मग्नं त्वां शोकसागरे
4010029c त्वामहं तारयिष्यामि कामं प्राप्स्यसि पुष्कलम्
4011001a रामस्य वचनं श्रुत्वा हर्षपौरुषवर्धनम्
4011001c सुग्रीवः पूजयां चक्रे राघवं प्रशशंस च
4011002a असंशयं प्रज्वलितैस्तीक्ष्णैर्मर्मातिगैः शरैः
4011002c त्वं दहेः कुपितो लोकान्युगान्त इव भास्करः
4011003a वालिनः पौरुषं यत्तद्यच्च वीर्यं धृतिश्च या
4011003c तन्ममैकमनाः श्रुत्वा विधत्स्व यदनन्तरम्
4011004a समुद्रात्पश्चिमात्पूर्वं दक्षिणादपि चोत्तरम्
4011004c क्रामत्यनुदिते सूर्ये वाली व्यपगतक्लमः
4011005a अग्राण्यारुह्य शैलानां शिखराणि महान्त्यपि
4011005c ऊर्ध्वमुत्क्षिप्य तरसा प्रतिगृह्णाति वीर्यवान्
4011006a बहवः सारवन्तश्च वनेषु विविधा द्रुमाः
4011006c वालिना तरसा भग्ना बलं प्रथयतात्मनः
4011007a महिषो दुन्दुभिर्नाम कैलासशिखरप्रभः
4011007c बलं नागसहस्रस्य धारयामास वीर्यवान्
4011008a वीर्योत्सेकेन दुष्टात्मा वरदानाच्च मोहितः
4011008c जगाम स महाकायः समुद्रं सरितां पतिम्
4011009a ऊर्मिमन्तमतिक्रम्य सागरं रत्नसंचयम्
4011009c मम युद्धं प्रयच्छेति तमुवाच महार्णवम्
4011010a ततः समुद्रो धर्मात्मा समुत्थाय महाबलः
4011010c अब्रवीद्वचनं राजन्नसुरं कालचोदितम्
4011011a समर्थो नास्मि ते दातुं युद्धं युद्धविशारद
4011011c श्रूयतामभिधास्यामि यस्ते युद्धं प्रदास्यति
4011012a शैलराजो महारण्ये तपस्विशरणं परम्
4011012c शंकरश्वशुरो नाम्ना हिमवानिति विश्रुतः
4011013a गुहा प्रस्रवणोपेतो बहुकन्दरनिर्झरः
4011013c स समर्थस्तव प्रीतिमतुलां कर्तुमाहवे
4011014a तं भीतमिति विज्ञाय समुद्रमसुरोत्तमः
4011014c हिमवद्वनमागच्छच्छरश्चापादिव च्युतः
4011015a ततस्तस्य गिरेः श्वेता गजेन्द्रविपुलाः शिलाः
4011015c चिक्षेप बहुधा भूमौ दुन्दुभिर्विननाद च
4011016a ततः श्वेताम्बुदाकारः सौम्यः प्रीतिकराकृतिः
4011016c हिमवानब्रवीद्वाक्यं स्व एव शिखरे स्थितः
4011017a क्लेष्टुमर्हसि मां न त्वं दुन्दुभे धर्मवत्सल
4011017c रणकर्मस्वकुशलस्तपस्विशरणं ह्यहम्
4011018a तस्य तद्वचनं श्रुत्वा गिरिराजस्य धीमतः
4011018c उवाच दुन्दुभिर्वाक्यं क्रोधात्संरक्तलोचनः
4011019a यदि युद्धेऽसमर्थस्त्वं मद्भयाद्वा निरुद्यमः
4011019c तमाचक्ष्व प्रदद्यान्मे योऽद्य युद्धं युयुत्सतः
4011020a हिमवानब्रवीद्वाक्यं श्रुत्वा वाक्यविशारदः
4011020c अनुक्तपूर्वं धर्मात्मा क्रोधात्तमसुरोत्तमम्
4011021a वाली नाम महाप्राज्ञः शक्रतुल्यपराक्रमः
4011021c अध्यास्ते वानरः श्रीमान्किष्किन्धामतुलप्रभाम्
4011022a स समर्थो महाप्राज्ञस्तव युद्धविशारदः
4011022c द्वन्द्वयुद्धं महद्दातुं नमुचेरिव वासवः
4011023a तं शीघ्रमभिगच्छ त्वं यदि युद्धमिहेच्छसि
4011023c स हि दुर्धर्षणो नित्यं शूरः समरकर्मणि
4011024a श्रुत्वा हिमवतो वाक्यं क्रोधाविष्टः स दुन्दुभिः
4011024c जगाम तां पुरीं तस्य किष्किन्धां वालिनस्तदा
4011025a धारयन्माहिषं रूपं तीक्ष्णशृङ्गो भयावहः
4011025c प्रावृषीव महामेघस्तोयपूर्णो नभस्तले
4011026a ततस्तु द्वारमागम्य किष्किन्धाया महाबलः
4011026c ननर्द कम्पयन्भूमिं दुन्दुभिर्दुन्दुभिर्यथा
4011027a समीपजान्द्रुमान्भञ्जन्वसुधां दारयन्खुरैः
4011027c विषाणेनोल्लेखन्दर्पात्तद्द्वारं द्विरदो यथा
4011028a अन्तःपुरगतो वाली श्रुत्वा शब्दममर्षणः
4011028c निष्पपात सह स्त्रीभिस्ताराभिरिव चन्द्रमाः
4011029a मितं व्यक्ताक्षरपदं तमुवाच स दुन्दुभिम्
4011029c हरीणामीश्वरो वाली सर्वेषां वनचारिणाम्
4011030a किमर्थं नगरद्वारमिदं रुद्ध्वा विनर्दसि
4011030c दुन्दुभे विदितो मेऽसि रक्ष प्राणान्महाबल
4011031a तस्य तद्वचनं श्रुत्वा वानरेन्द्रस्य धीमतः
4011031c उवाच दुन्दुभिर्वाक्यं क्रोधात्संरक्तलोचनः
4011032a न त्वं स्त्रीसंनिधौ वीर वचनं वक्तुमर्हसि
4011032c मम युद्धं प्रयच्छ त्वं ततो ज्ञास्यामि ते बलम्
4011033a अथ वा धारयिष्यामि क्रोधमद्य निशामिमाम्
4011033c गृह्यतामुदयः स्वैरं कामभोगेषु वानर
4011034a यो हि मत्तं प्रमत्तं वा सुप्तं वा रहितं भृशम्
4011034c हन्यात्स भ्रूणहा लोके त्वद्विधं मदमोहितम्
4011035a स प्रहस्याब्रवीन्मन्दं क्रोधात्तमसुरोत्तमम्
4011035c विसृज्य ताः स्त्रियः सर्वास्ताराप्रभृतिकास्तदा
4011036a मत्तोऽयमिति मा मंस्था यद्यभीतोऽसि संयुगे
4011036c मदोऽयं संप्रहारेऽस्मिन्वीरपानं समर्थ्यताम्
4011037a तमेवमुक्त्वा संक्रुद्धो मालामुत्क्षिप्य काञ्चनीम्
4011037c पित्रा दत्तां महेन्द्रेण युद्धाय व्यवतिष्ठत
4011038a विषाणयोर्गृहीत्वा तं दुन्दुभिं गिरिसंनिभम्
4011038c वाली व्यापातयां चक्रे ननर्द च महास्वनम्
4011039a युद्धे प्राणहरे तस्मिन्निष्पिष्टो दुन्दुभिस्तदा
4011039c श्रोत्राभ्यामथ रक्तं तु तस्य सुस्राव पात्यतः
4011039e पपात च महाकायः क्षितौ पञ्चत्वमागतः
4011040a तं तोलयित्वा बाहुभ्यां गतसत्त्वमचेतनम्
4011040c चिक्षेप वेगवान्वाली वेगेनैकेन योजनम्
4011041a तस्य वेगप्रविद्धस्य वक्त्रात्क्षतजबिन्दवः
4011041c प्रपेतुर्मारुतोत्क्षिप्ता मतङ्गस्याश्रमं प्रति
4011042a तान्दृष्ट्वा पतितांस्तत्र मुनिः शोणितविप्रुषः
4011042c उत्ससर्ज महाशापं क्षेप्तारं वालिनं प्रति
4011042e इह तेनाप्रवेष्टव्यं प्रविष्टस्य बधो भवेत्
4011043a स महर्षिं समासाद्य याचते स्म कृताञ्जलिः
4011044a ततः शापभयाद्भीत ऋश्यमूकं महागिरिम्
4011044c प्रवेष्टुं नेच्छति हरिर्द्रष्टुं वापि नरेश्वर
4011045a तस्याप्रवेशं ज्ञात्वाहमिदं राम महावनम्
4011045c विचरामि सहामात्यो विषादेन विवर्जितः
4011046a एषोऽस्थिनिचयस्तस्य दुन्दुभेः संप्रकाशते
4011046c वीर्योत्सेकान्निरस्तस्य गिरिकूटनिभो महान्
4011047a इमे च विपुलाः सालाः सप्त शाखावलम्बिनः
4011047c यत्रैकं घटते वाली निष्पत्रयितुमोजसा
4011048a एतदस्यासमं वीर्यं मया राम प्रकाशितम्
4011048c कथं तं वालिनं हन्तुं समरे शक्ष्यसे नृप
4011049a यदि भिन्द्याद्भवान्सालानिमांस्त्वेकेषुणा ततः
4011049c जानीयां त्वां महाबाहो समर्थं वालिनो वधे
4011050a तस्य तद्वचनं श्रुत्वा सुग्रीवस्य महात्मनः
4011050c राघवो दुन्दुभेः कायं पादाङ्गुष्ठेन लीलया
4011050e तोलयित्वा महाबाहुश्चिक्षेप दशयोजनम्
4011051a क्षिप्तं दृष्ट्वा ततः कायं सुग्रीवः पुनरब्रवीत्
4011051c लक्ष्मणस्याग्रतो राममिदं वचनमर्थवत्
4011052a आर्द्रः समांसप्रत्यग्रः क्षिप्तः कायः पुरा सखे
4011052c लघुः संप्रति निर्मांसस्तृणभूतश्च राघव
4011052e नात्र शक्यं बलं ज्ञातुं तव वा तस्य वाधिकम्
4012001a एतच्च वचनं श्रुत्वा सुग्रीवेण सुभाषितम्
4012001c प्रत्ययार्थं महातेजा रामो जग्राह कार्मुकम्
4012002a स गृहीत्वा धनुर्घोरं शरमेकं च मानदः
4012002c सालानुद्दिश्य चिक्षेप ज्यास्वनैः पूरयन्दिशः
4012003a स विसृष्टो बलवता बाणः स्वर्णपरिष्कृतः
4012003c भित्त्वा सालान्गिरिप्रस्थे सप्त भूमिं विवेश ह
4012004a प्रविष्टस्तु मुहूर्तेन रसां भित्त्वा महाजवः
4012004c निष्पत्य च पुनस्तूर्णं स्वतूणीं प्रविवेश ह
4012005a तान्दृष्ट्वा सप्त निर्भिन्नान्सालान्वानरपुंगवः
4012005c रामस्य शरवेगेन विस्मयं परमं गतः
4012006a स मूर्ध्ना न्यपतद्भूमौ प्रलम्बीकृतभूषणः
4012006c सुग्रीवः परमप्रीतो राघवाय कृताञ्जलिः
4012007a इदं चोवाच धर्मज्ञं कर्मणा तेन हर्षितः
4012007c रामं सर्वास्त्रविदुषां श्रेष्ठं शूरमवस्थितम्
4012008a सेन्द्रानपि सुरान्सर्वांस्त्वं बाणैः पुरुषर्षभ
4012008c समर्थः समरे हन्तुं किं पुनर्वालिनं प्रभो
4012009a येन सप्त महासाला गिरिर्भूमिश्च दारिताः
4012009c बाणेनैकेन काकुत्स्थ स्थाता ते को रणाग्रतः
4012010a अद्य मे विगतः शोकः प्रीतिरद्य परा मम
4012010c सुहृदं त्वां समासाद्य महेन्द्रवरुणोपमम्
4012011a तमद्यैव प्रियार्थं मे वैरिणं भ्रातृरूपिणम्
4012011c वालिनं जहि काकुत्स्थ मया बद्धोऽयमञ्जलिः
4012012a ततो रामः परिष्वज्य सुग्रीवं प्रियदर्शनम्
4012012c प्रत्युवाच महाप्राज्ञो लक्ष्मणानुमतं वचः
4012013a अस्माद्गच्छाम किष्किन्धां क्षिप्रं गच्छ त्वमग्रतः
4012013c गत्वा चाह्वय सुग्रीव वालिनं भ्रातृगन्धिनम्
4012014a सर्वे ते त्वरितं गत्वा किष्किन्धां वालिनः पुरीम्
4012014c वृक्षैरात्मानमावृत्य व्यतिष्ठन्गहने वने
4012015a सुग्रीवो व्यनदद्घोरं वालिनो ह्वानकारणात्
4012015c गाढं परिहितो वेगान्नादैर्भिन्दन्निवाम्बरम्
4012016a तं श्रुत्वा निनदं भ्रातुः क्रुद्धो वाली महाबलः
4012016c निष्पपात सुसंरब्धो भास्करोऽस्ततटादिव
4012017a ततः सुतुमुलं युद्धं वालिसुग्रीवयोरभूत्
4012017c गगने ग्रहयोर्घोरं बुधाङ्गारकयोरिव
4012018a तलैरशनिकल्पैश्च वज्रकल्पैश्च मुष्टिभिः
4012018c जघ्नतुः समरेऽन्योन्यं भ्रातरौ क्रोधमूर्छितौ
4012019a ततो रामो धनुष्पाणिस्तावुभौ समुदीक्ष्य तु
4012019c अन्योन्यसदृशौ वीरावुभौ देवाविवाश्विनौ
4012020a यन्नावगच्छत्सुग्रीवं वालिनं वापि राघवः
4012020c ततो न कृतवान्बुद्धिं मोक्तुमन्तकरं शरम्
4012021a एतस्मिन्नन्तरे भग्नः सुग्रीवस्तेन वालिना
4012021c अपश्यन्राघवं नाथमृश्यमूकं प्रदुद्रुवे
4012022a क्लान्तो रुधिरसिक्ताङ्गः प्रहारैर्जर्जरीकृतः
4012022c वालिनाभिद्रुतः क्रोधात्प्रविवेश महावनम्
4012023a तं प्रविष्टं वनं दृष्ट्वा वाली शापभयात्ततः
4012023c मुक्तो ह्यसि त्वमित्युक्त्वा स निवृत्तो महाबलः
4012024a राघवोऽपि सह भ्रात्रा सह चैव हनूमता
4012024c तदेव वनमागच्छत्सुग्रीवो यत्र वानरः
4012025a तं समीक्ष्यागतं रामं सुग्रीवः सहलक्ष्मणम्
4012025c ह्रीमान्दीनमुवाचेदं वसुधामवलोकयन्
4012026a आह्वयस्वेति मामुक्त्वा दर्शयित्वा च विक्रमम्
4012026c वैरिणा घातयित्वा च किमिदानीं त्वया कृतम्
4012027a तामेव वेलां वक्तव्यं त्वया राघव तत्त्वतः
4012027c वालिनं न निहन्मीति ततो नाहमितो व्रजे
4012028a तस्य चैवं ब्रुवाणस्य सुग्रीवस्य महात्मनः
4012028c करुणं दीनया वाचा राघवः पुनरब्रवीत्
4012029a सुग्रीव श्रूयतां तातः क्रोधश्च व्यपनीयताम्
4012029c कारणं येन बाणोऽयं न मया स विसर्जितः
4012030a अलंकारेण वेषेण प्रमाणेन गतेन च
4012030c त्वं च सुग्रीव वाली च सदृशौ स्थः परस्परम्
4012031a स्वरेण वर्चसा चैव प्रेक्षितेन च वानर
4012031c विक्रमेण च वाक्यैश्च व्यक्तिं वां नोपलक्षये
4012032a ततोऽहं रूपसादृश्यान्मोहितो वानरोत्तम
4012032c नोत्सृजामि महावेगं शरं शत्रुनिबर्हणम्
4012033a एतन्मुहूर्ते तु मया पश्य वालिनमाहवे
4012033c निरस्तमिषुणैकेन वेष्टमानं महीतले
4012034a अभिज्ञानं कुरुष्व त्वमात्मनो वानरेश्वर
4012034c येन त्वामभिजानीयां द्वन्द्वयुद्धमुपागतम्
4012035a गजपुष्पीमिमां फुल्लामुत्पाट्य शुभलक्षणाम्
4012035c कुरु लक्ष्मण कण्ठेऽस्य सुग्रीवस्य महात्मनः
4012036a ततो गिरितटे जातामुत्पाट्य कुसुमायुताम्
4012036c लक्ष्मणो गजपुष्पीं तां तस्य कण्ठे व्यसर्जयत्
4012037a स तथा शुशुभे श्रीमाँल्लतया कण्ठसक्तया
4012037c मालयेव बलाकानां ससंध्य इव तोयदः
4012038a विभ्राजमानो वपुषा रामवाक्यसमाहितः
4012038c जगाम सह रामेण किष्किन्धां वालिपालिताम्
4013001a ऋश्यमूकात्स धर्मात्मा किष्किन्धां लक्ष्मणाग्रजः
4013001c जगाम सहसुग्रीवो वालिविक्रमपालिताम्
4013002a समुद्यम्य महच्चापं रामः काञ्चनभूषितम्
4013002c शरांश्चादित्य संकाशान्गृहीत्वा रणसाधकान्
4013003a अग्रतस्तु ययौ तस्य राघवस्य महात्मनः
4013003c सुग्रीवः संहतग्रीवो लक्ष्मणश्च महाबलः
4013004a पृष्ठतो हनुमान्वीरो नलो नीलश्च वानरः
4013004c तारश्चैव महातेजा हरियूथप यूथपाः
4013005a ते वीक्षमाणा वृक्षांश्च पुष्पभारावलम्बिनः
4013005c प्रसन्नाम्बुवहाश्चैव सरितः सागरं गमाः
4013006a कन्दराणि च शैलांश्च निर्झराणि गुहास्तथा
4013006c शिखराणि च मुख्यानि दरीश्च प्रियदर्शनाः
4013007a वैदूर्यविमलैः पर्णैः पद्मैश्चाकाशकुड्मलैः
4013007c शोभितान्सजलान्मार्गे तटाकांश्च व्यलोकयन्
4013008a कारण्डैः सारसैर्हंसैर्वञ्जूलैर्जलकुक्कुटैः
4013008c चक्रवाकैस्तथा चान्यैः शकुनैः प्रतिनादितान्
4013009a मृदुशष्पाङ्कुराहारान्निर्भयान्वनगोचरान्
4013009c चरतः सर्वतोऽपश्यन्स्थलीषु हरिणान्स्थितान्
4013010a तटाकवैरिणश्चापि शुक्लदन्तविभूषितान्
4013010c घोरानेकचरान्वन्यान्द्विरदान्कूलघातिनः
4013011a वने वनचरांश्चान्यान्खेचरांश्च विहंगमान्
4013011c पश्यन्तस्त्वरिता जग्मुः सुग्रीववशवर्तिनः
4013012a तेषां तु गच्छतां तत्र त्वरितं रघुनन्दनः
4013012c द्रुमषण्डं वनं दृष्ट्वा रामः सुग्रीवमब्रवीत्
4013013a एष मेघ इवाकाशे वृक्षषण्डः प्रकाशते
4013013c मेघसंघातविपुलः पर्यन्तकदलीवृतः
4013014a किमेतज्ज्ञातुमिच्छामि सखे कौतूहलं मम
4013014c कौतूहलापनयनं कर्तुमिच्छाम्यहं त्वया
4013015a तस्य तद्वचनं श्रुत्वा राघवस्य महात्मनः
4013015c गच्छन्नेवाचचक्षेऽथ सुग्रीवस्तन्महद्वनम्
4013016a एतद्राघव विस्तीर्णमाश्रमं श्रमनाशनम्
4013016c उद्यानवनसंपन्नं स्वादुमूलफलोदकम्
4013017a अत्र सप्तजना नाम मुनयः संशितव्रताः
4013017c सप्तैवासन्नधःशीर्षा नियतं जलशायिनः
4013018a सप्तरात्रकृताहारा वायुना वनवासिनः
4013018c दिवं वर्षशतैर्याताः सप्तभिः सकलेवराः
4013019a तेषामेवं प्रभावेन द्रुमप्राकारसंवृतम्
4013019c आश्रमं सुदुराधर्षमपि सेन्द्रैः सुरासुरैः
4013020a पक्षिणो वर्जयन्त्येतत्तथान्ये वनचारिणः
4013020c विशन्ति मोहाद्येऽप्यत्र निवर्तन्ते न ते पुनः
4013021a विभूषणरवाश्चात्र श्रूयन्ते सकलाक्षराः
4013021c तूर्यगीतस्वनाश्चापि गन्धो दिव्यश्च राघव
4013022a त्रेताग्नयोऽपि दीप्यन्ते धूमो ह्येष प्रदृश्यते
4013022c वेष्टयन्निव वृक्षाग्रान्कपोताङ्गारुणो घनः
4013023a कुरु प्रणामं धर्मात्मंस्तान्समुद्दिश्य राघवः
4013023c लक्ष्मणेन सह भ्रात्रा प्रयतः संयताञ्जलिः
4013024a प्रणमन्ति हि ये तेषामृषीणां भावितात्मनाम्
4013024c न तेषामशुभं किंचिच्छरीरे राम दृश्यते
4013025a ततो रामः सह भ्रात्रा लक्ष्मणेन कृताञ्जलिः
4013025c समुद्दिश्य महात्मानस्तानृषीनभ्यवादयत्
4013026a अभिवाद्य च धर्मात्मा रामो भ्राता च लक्ष्मणः
4013026c सुग्रीवो वानराश्चैव जग्मुः संहृष्टमानसाः
4013027a ते गत्वा दूरमध्वानं तस्मात्सप्तजनाश्रमात्
4013027c ददृशुस्तां दुराधर्षां किष्किन्धां वालिपालिताम्
4014001a सर्वे ते त्वरितं गत्वा किष्किन्धां वालिपालिताम्
4014001c वृक्षैरात्मानमावृत्य व्यतिष्ठन्गहने वने
4014002a विचार्य सर्वतो दृष्टिं कानने काननप्रियः
4014002c सुग्रीवो विपुलग्रीवः क्रोधमाहारयद्भृशम्
4014003a ततः स निनदं घोरं कृत्वा युद्धाय चाह्वयत्
4014003c परिवारैः परिवृतो नादैर्भिन्दन्निवाम्बरम्
4014004a अथ बालार्कसदृशो दृप्तसिंहगतिस्तदा
4014004c दृष्ट्वा रामं क्रियादक्षं सुग्रीवो वाक्यमब्रवीत्
4014005a हरिवागुरया व्याप्तं तप्तकाञ्चनतोरणाम्
4014005c प्राप्ताः स्म ध्वजयन्त्राढ्यां किष्किन्धां वालिनः पुरीम्
4014006a प्रतिज्ञा या त्वया वीर कृता वालिवधे पुरा
4014006c सफलां तां कुरु क्षिप्रं लतां काल इवागतः
4014007a एवमुक्तस्तु धर्मात्मा सुग्रीवेण स राघवः
4014007c तमथोवाच सुग्रीवं वचनं शत्रुसूदनः
4014008a कृताभिज्ञान चिह्नस्त्वमनया गजसाह्वया
4014008c विपरीत इवाकाशे सूर्यो नक्षत्र मालया
4014009a अद्य वालिसमुत्थं ते भयं वैरं च वानर
4014009c एकेनाहं प्रमोक्ष्यामि बाणमोक्षेण संयुगे
4014010a मम दर्शय सुग्रीववैरिणं भ्रातृरूपिणम्
4014010c वाली विनिहतो यावद्वने पांसुषु वेष्टते
4014011a यदि दृष्टिपथं प्राप्तो जीवन्स विनिवर्तते
4014011c ततो दोषेण मा गच्छेत्सद्यो गर्हेच्च मा भवान्
4014012a प्रत्यक्षं सप्त ते साला मया बाणेन दारिताः
4014012c ततो वेत्सि बलेनाद्य बालिनं निहतं मया
4014013a अनृतं नोक्तपूर्वं मे वीर कृच्छ्रेऽपि तिष्ठता
4014013c धर्मलोभपरीतेन न च वक्ष्ये कथंचन
4014014a सफलां च करिष्यामि प्रतिज्ञां जहि संभ्रमम्
4014014c प्रसूतं कलमं क्षेत्रे वर्षेणेव शतक्रतुः
4014015a तदाह्वाननिमित्तं त्वं वालिनो हेममालिनः
4014015c सुग्रीव कुरु तं शब्दं निष्पतेद्येन वानरः
4014016a जितकाशी जयश्लाघी त्वया चाधर्षितः पुरात्
4014016c निष्पतिष्यत्यसंगेन वाली स प्रियसंयुगः
4014017a रिपूणां धर्षणं शूरा मर्षयन्ति न संयुगे
4014017c जानन्तस्तु स्वकं वीर्यं स्त्रीसमक्षं विशेषतः
4014018a स तु रामवचः श्रुत्वा सुग्रीवो हेमपिङ्गलः
4014018c ननर्द क्रूरनादेन विनिर्भिन्दन्निवाम्बरम्
4014019a तस्य शब्देन वित्रस्ता गावो यान्ति हतप्रभाः
4014019c राजदोषपरामृष्टाः कुलस्त्रिय इवाकुलाः
4014020a द्रवन्ति च मृगाः शीघ्रं भग्ना इव रणे हयाः
4014020c पतन्ति च खगा भूमौ क्षीणपुण्या इव ग्रहाः
4014021a ततः स जीमूतगणप्रणादो; नादं व्यमुञ्चत्त्वरया प्रतीतः
4014021c सूर्यात्मजः शौर्यविवृद्धतेजाः; सरित्पतिर्वानिलचञ्चलोर्मिः
4015001a अथ तस्य निनादं तं सुग्रीवस्य महात्मनः
4015001c शुश्रावान्तःपुरगतो वाली भ्रातुरमर्षणः
4015002a श्रुत्वा तु तस्य निनदं सर्वभूतप्रकम्पनम्
4015002c मदश्चैकपदे नष्टः क्रोधश्चापतितो महान्
4015003a स तु रोषपरीताङ्गो वाली संध्यातपप्रभः
4015003c उपरक्त इवादित्यः सद्यो निष्प्रभतां गतः
4015004a वाली दंष्ट्रा करालस्तु क्रोधाद्दीप्ताग्निसंनिभः
4015004c भात्युत्पतितपद्माभः समृणाल इव ह्रदः
4015005a शब्दं दुर्मर्षणं श्रुत्वा निष्पपात ततो हरिः
4015005c वेगेन चरणन्यासैर्दारयन्निव मेदिनीम्
4015006a तं तु तारा परिष्वज्य स्नेहाद्दर्शितसौहृदा
4015006c उवाच त्रस्तसंभ्रान्ता हितोदर्कमिदं वचः
4015007a साधु क्रोधमिमं वीर नदी वेगमिवागतम्
4015007c शयनादुत्थितः काल्यं त्यज भुक्तामिव स्रजम्
4015008a सहसा तव निष्क्रामो मम तावन्न रोचते
4015008c श्रूयतामभिधास्यामि यन्निमित्तं निवार्यसे
4015009a पूर्वमापतितः क्रोधात्स त्वामाह्वयते युधि
4015009c निष्पत्य च निरस्तस्ते हन्यमानो दिशो गतः
4015010a त्वया तस्य निरस्तस्य पीडितस्य विशेषतः
4015010c इहैत्य पुनराह्वानं शङ्कां जनयतीव मे
4015011a दर्पश्च व्यवसायश्च यादृशस्तस्य नर्दतः
4015011c निनादस्य च संरम्भो नैतदल्पं हि कारणम्
4015012a नासहायमहं मन्ये सुग्रीवं तमिहागतम्
4015012c अवष्टब्धसहायश्च यमाश्रित्यैष गर्जति
4015013a प्रकृत्या निपुणश्चैव बुद्धिमांश्चैव वानरः
4015013c अपरीक्षितवीर्येण सुग्रीवः सह नैष्यति
4015014a पूर्वमेव मया वीर श्रुतं कथयतो वचः
4015014c अङ्गदस्य कुमारस्य वक्ष्यामि त्वा हितं वचः
4015015a तव भ्रातुर्हि विख्यातः सहायो रणकर्कशः
4015015c रामः परबलामर्दी युगान्ताग्निरिवोत्थितः
4015016a निवासवृक्षः साधूनामापन्नानां परा गतिः
4015016c आर्तानां संश्रयश्चैव यशसश्चैकभाजनम्
4015017a ज्ञानविज्ञानसंपन्नो निदेशो निरतः पितुः
4015017c धातूनामिव शैलेन्द्रो गुणानामाकरो महान्
4015018a तत्क्षमं न विरोधस्ते सह तेन महात्मना
4015018c दुर्जयेनाप्रमेयेन रामेण रणकर्मसु
4015019a शूर वक्ष्यामि ते किंचिन्न चेच्छाम्यभ्यसूयितुम्
4015019c श्रूयतां क्रियतां चैव तव वक्ष्यामि यद्धितम्
4015020a यौवराज्येन सुग्रीवं तूर्णं साध्वभिषेचय
4015020c विग्रहं मा कृथा वीर भ्रात्रा राजन्बलीयसा
4015021a अहं हि ते क्षमं मन्ये तव रामेण सौहृदम्
4015021c सुग्रीवेण च संप्रीतिं वैरमुत्सृज्य दूरतः
4015022a लालनीयो हि ते भ्राता यवीयानेष वानरः
4015022c तत्र वा सन्निहस्थो वा सर्वथा बन्धुरेव ते
4015023a यदि ते मत्प्रियं कार्यं यदि चावैषि मां हिताम्
4015023c याच्यमानः प्रयत्नेन साधु वाक्यं कुरुष्व मे
4016001a तामेवं ब्रुवतीं तारां ताराधिपनिभाननाम्
4016001c वाली निर्भर्त्सयामास वचनं चेदमब्रवीत्
4016002a गर्जतोऽस्य च संरम्भं भ्रातुः शत्रोर्विशेषतः
4016002c मर्षयिष्याम्यहं केन कारणेन वरानने
4016003a अधर्षितानां शूराणां समरेष्वनिवर्तिनाम्
4016003c धर्षणामर्षणं भीरु मरणादतिरिच्यते
4016004a सोढुं न च समर्थोऽहं युद्धकामस्य संयुगे
4016004c सुग्रीवस्य च संरम्भं हीनग्रीवस्य गर्जतः
4016005a न च कार्यो विषादस्ते राघवं प्रति मत्कृते
4016005c धर्मज्ञश्च कृतज्ञश्च कथं पापं करिष्यति
4016006a निवर्तस्व सह स्त्रीभिः कथं भूयोऽनुगच्छसि
4016006c सौहृदं दर्शितं तारे मयि भक्तिः कृता त्वया
4016007a प्रतियोत्स्याम्यहं गत्वा सुग्रीवं जहि संभ्रमम्
4016007c दर्पं चास्य विनेष्यामि न च प्राणैर्विमोक्ष्यते
4016008a शापितासि मम प्राणैर्निवर्तस्व जयेन च
4016008c अहं जित्वा निवर्तिष्ये तमलं भ्रातरं रणे
4016009a तं तु तारा परिष्वज्य वालिनं प्रियवादिनी
4016009c चकार रुदती मन्दं दक्षिणा सा प्रदक्षिणम्
4016010a ततः स्वस्त्ययनं कृत्वा मन्त्रवद्विजयैषिणी
4016010c अन्तःपुरं सह स्त्रीभिः प्रविष्टा शोकमोहिता
4016011a प्रविष्टायां तु तारायां सह स्त्रीभिः स्वमालयम्
4016011c नगरान्निर्ययौ क्रुद्धो महासर्प इव श्वसन्
4016012a स निःश्वस्य महावेगो वाली परमरोषणः
4016012c सर्वतश्चारयन्दृष्टिं शत्रुदर्शनकाङ्क्षया
4016013a स ददर्श ततः श्रीमान्सुग्रीवं हेमपिङ्गलम्
4016013c सुसंवीतमवष्टब्धं दीप्यमानमिवानलम्
4016014a स तं दृष्ट्वा महावीर्यं सुग्रीवं पर्यवस्थितम्
4016014c गाढं परिदधे वासो वाली परमरोषणः
4016015a स वाली गाढसंवीतो मुष्टिमुद्यम्य वीर्यवान्
4016015c सुग्रीवमेवाभिमुखो ययौ योद्धुं कृतक्षणः
4016016a श्लिष्टमुष्टिं समुद्यम्य संरब्धतरमागतः
4016016c सुग्रीवोऽपि समुद्दिश्य वालिनं हेममालिनम्
4016017a तं वाली क्रोधताम्राक्षः सुग्रीवं रणपण्डितम्
4016017c आपतन्तं महावेगमिदं वचनमब्रवीत्
4016018a एष मुष्टिर्मया बद्धो गाढः सुनिहिताङ्गुलिः
4016018c मया वेगविमुक्तस्ते प्राणानादाय यास्यति
4016019a एवमुक्तस्तु सुग्रीवः क्रुद्धो वालिनमब्रवीत्
4016019c तवैव च हरन्प्राणान्मुष्टिः पततु मूर्धनि
4016020a ताडितस्तेन संक्रुद्धः समभिक्रम्य वेगतः
4016020c अभवच्छोणितोद्गारी सोत्पीड इव पर्वतः
4016021a सुग्रीवेण तु निःसंगं सालमुत्पाट्य तेजसा
4016021c गात्रेष्वभिहतो वाली वज्रेणेव महागिरिः
4016022a स तु वाली प्रचरितः सालताडनविह्वलः
4016022c गुरुभारसमाक्रान्ता सागरे नौरिवाभवत्
4016023a तौ भीमबलविक्रान्तौ सुपर्णसमवेगिनौ
4016023c प्रवृद्धौ घोरवपुषौ चन्द्रसूर्याविवाम्बरे
4016024a वालिना भग्नदर्पस्तु सुग्रीवो मन्दविक्रमः
4016024c वालिनं प्रति सामर्षो दर्शयामास लाघवम्
4016025a ततो धनुषि संधाय शरमाशीविषोपमम्
4016025c राघवेण महाबाणो वालिवक्षसि पातितः
4016026a वेगेनाभिहतो वाली निपपात महीतले
4016027a अथोक्षितः शोणिततोयविस्रवैः; सुपुष्पिताशोक इवानिलोद्धतः
4016027c विचेतनो वासवसूनुराहवे; प्रभ्रंशितेन्द्रध्वजवत्क्षितिं गतः
4017001a ततः शरेणाभिहतो रामेण रणकर्कशः
4017001c पपात सहसा वाली निकृत्त इव पादपः
4017002a स भूमौ न्यस्तसर्वाङ्गस्तप्तकाञ्चनभूषणः
4017002c अपतद्देवराजस्य मुक्तरश्मिरिव ध्वजः
4017003a तस्मिन्निपतिते भूमौ हर्यृषाणां गणेश्वरे
4017003c नष्टचन्द्रमिव व्योम न व्यराजत भूतलम्
4017004a भूमौ निपतितस्यापि तस्य देहं महात्मनः
4017004c न श्रीर्जहाति न प्राणा न तेजो न पराक्रमः
4017005a शक्रदत्ता वरा माला काञ्चनी रत्नभूषिता
4017005c दधार हरिमुख्यस्य प्राणांस्तेजः श्रियं च सा
4017006a स तया मालया वीरो हैमया हरियूथपः
4017006c संध्यानुगतपर्यन्तः पयोधर इवाभवत्
4017007a तस्य माला च देहश्च मर्मघाती च यः शरः
4017007c त्रिधेव रचिता लक्ष्मीः पतितस्यापि शोभते
4017008a तदस्त्रं तस्य वीरस्य स्वर्गमार्गप्रभावनम्
4017008c रामबाणासनक्षिप्तमावहत्परमां गतिम्
4017009a तं तथा पतितं संख्ये गतार्चिषमिवानलम्
4017009c ययातिमिव पुण्यान्ते देवलोकात्परिच्युतम्
4017010a आदित्यमिव कालेन युगान्ते भुवि पातितम्
4017010c महेन्द्रमिव दुर्धर्षं महेन्द्रमिव दुःसहम्
4017011a महेन्द्रपुत्रं पतितं वालिनं हेममालिनम्
4017011c सिंहोरस्कं महाबाहुं दीप्तास्यं हरिलोचनम्
4017011e लक्ष्मणानुगतो रामो ददर्शोपससर्प च
4017012a स दृष्ट्वा राघवं वाली लक्ष्मणं च महाबलम्
4017012c अब्रवीत्प्रश्रितं वाक्यं परुषं धर्मसंहितम्
4017013a पराङ्मुखवधं कृत्वा को नु प्राप्तस्त्वया गुणः
4017013c यदहं युद्धसंरब्धस्त्वत्कृते निधनं गतः
4017014a कुलीनः सत्त्वसंपन्नस्तेजस्वी चरितव्रतः
4017014c रामः करुणवेदी च प्रजानां च हिते रतः
4017015a सानुक्रोशो महोत्साहः समयज्ञो दृढव्रतः
4017015c इति ते सर्वभूतानि कथयन्ति यशो भुवि
4017016a तान्गुणान्संप्रधार्याहमग्र्यं चाभिजनं तव
4017016c तारया प्रतिषिद्धः सन्सुग्रीवेण समागतः
4017017a न मामन्येन संरब्धं प्रमत्तं वेद्धुमर्हसि
4017017c इति मे बुद्धिरुत्पन्ना बभूवादर्शने तव
4017018a न त्वां विनिहतात्मानं धर्मध्वजमधार्मिकम्
4017018c जाने पापसमाचारं तृणैः कूपमिवावृतम्
4017019a सतां वेषधरं पापं प्रच्छन्नमिव पावकम्
4017019c नाहं त्वामभिजानानि धर्मच्छद्माभिसंवृतम्
4017020a विषये वा पुरे वा ते यदा नापकरोम्यहम्
4017020c न च त्वां प्रतिजानेऽहं कस्मात्त्वं हंस्यकिल्बिषम्
4017021a फलमूलाशनं नित्यं वानरं वनगोचरम्
4017021c मामिहाप्रतियुध्यन्तमन्येन च समागतम्
4017022a त्वं नराधिपतेः पुत्रः प्रतीतः प्रियदर्शनः
4017022c लिङ्गमप्यस्ति ते राजन्दृश्यते धर्मसंहितम्
4017023a कः क्षत्रियकुले जातः श्रुतवान्नष्टसंशयः
4017023c धर्मलिङ्ग प्रतिच्छन्नः क्रूरं कर्म समाचरेत्
4017024a राम राजकुले जातो धर्मवानिति विश्रुतः
4017024c अभव्यो भव्यरूपेण किमर्थं परिधावसि
4017025a साम दानं क्षमा धर्मः सत्यं धृतिपराक्रमौ
4017025c पार्थिवानां गुणा राजन्दण्डश्चाप्यपकारिषु
4017026a वयं वनचरा राम मृगा मूलफलाशनाः
4017026c एषा प्रकृतिरस्माकं पुरुषस्त्वं नरेश्वरः
4017027a भूमिर्हिरण्यं रूप्यं च निग्रहे कारणानि च
4017027c तत्र कस्ते वने लोभो मदीयेषु फलेषु वा
4017028a नयश्च विनयश्चोभौ निग्रहानुग्रहावपि
4017028c राजवृत्तिरसंकीर्णा न नृपाः कामवृत्तयः
4017029a त्वं तु कामप्रधानश्च कोपनश्चानवस्थितः
4017029c राजवृत्तैश्च संकीर्णः शरासनपरायणः
4017030a न तेऽस्त्यपचितिर्धर्मे नार्थे बुद्धिरवस्थिता
4017030c इन्द्रियैः कामवृत्तः सन्कृष्यसे मनुजेश्वर
4017031a हत्वा बाणेन काकुत्स्थ मामिहानपराधिनम्
4017031c किं वक्ष्यसि सतां मध्ये कर्म कृत्वा जुगुप्सितम्
4017032a राजहा ब्रह्महा गोघ्नश्चोरः प्राणिवधे रतः
4017032c नास्तिकः परिवेत्ता च सर्वे निरयगामिनः
4017033a अधार्यं चर्म मे सद्भी रोमाण्यस्थि च वर्जितम्
4017033c अभक्ष्याणि च मांसानि त्वद्विधैर्धर्मचारिभिः
4017034a पञ्च पञ्चनखा भक्ष्या ब्रह्मक्षत्रेण राघव
4017034c शल्यकः श्वाविधो गोधा शशः कूर्मश्च पञ्चमः
4017035a चर्म चास्थि च मे राजन्न स्पृशन्ति मनीषिणः
4017035c अभक्ष्याणि च मांसानि सोऽहं पञ्चनखो हतः
4017036a त्वया नाथेन काकुत्स्थ न सनाथा वसुंधरा
4017036c प्रमदा शीलसंपन्ना धूर्तेन पतिता यथा
4017037a शठो नैकृतिकः क्षुद्रो मिथ्या प्रश्रितमानसः
4017037c कथं दशरथेन त्वं जातः पापो महात्मना
4017038a छिन्नचारित्र्यकक्ष्येण सतां धर्मातिवर्तिना
4017038c त्यक्तधर्माङ्कुशेनाहं निहतो रामहस्तिना
4017039a दृश्यमानस्तु युध्येथा मया युधि नृपात्मज
4017039c अद्य वैवस्वतं देवं पश्येस्त्वं निहतो मया
4017040a त्वयादृश्येन तु रणे निहतोऽहं दुरासदः
4017040c प्रसुप्तः पन्नगेनेव नरः पानवशं गतः
4017041a सुग्रीवप्रियकामेन यदहं निहतस्त्वया
4017041c कण्ठे बद्ध्वा प्रदद्यां तेऽनिहतं रावणं रणे
4017042a न्यस्तां सागरतोये वा पाताले वापि मैथिलीम्
4017042c जानयेयं तवादेशाच्छ्वेतामश्वतरीमिव
4017043a युक्तं यत्प्रप्नुयाद्राज्यं सुग्रीवः स्वर्गते मयि
4017043c अयुक्तं यदधर्मेण त्वयाहं निहतो रणे
4017044a काममेवंविधं लोकः कालेन विनियुज्यते
4017044c क्षमं चेद्भवता प्राप्तमुत्तरं साधु चिन्त्यताम्
4017045a इत्येवमुक्त्वा परिशुष्कवक्त्रः; शराभिघाताद्व्यथितो महात्मा
4017045c समीक्ष्य रामं रविसंनिकाशं; तूष्णीं बभूवामरराजसूनुः
4018001a इत्युक्तः प्रश्रितं वाक्यं धर्मार्थसहितं हितम्
4018001c परुषं वालिना रामो निहतेन विचेतसा
4018002a तं निष्प्रभमिवादित्यं मुक्ततोयमिवाम्बुदम्
4018002c उक्तवाक्यं हरिश्रेष्ठमुपशान्तमिवानलम्
4018003a धर्मार्थगुणसंपन्नं हरीश्वरमनुत्तमम्
4018003c अधिक्षिप्तस्तदा रामः पश्चाद्वालिनमब्रवीत्
4018004a धर्ममर्थं च कामं च समयं चापि लौकिकम्
4018004c अविज्ञाय कथं बाल्यान्मामिहाद्य विगर्हसे
4018005a अपृष्ट्वा बुद्धिसंपन्नान्वृद्धानाचार्यसंमतान्
4018005c सौम्य वानरचापल्यात्त्वं मां वक्तुमिहेच्छसि
4018006a इक्ष्वाकूणामियं भूमिः सशैलवनकानना
4018006c मृगपक्षिमनुष्याणां निग्रहानुग्रहावपि
4018007a तां पालयति धर्मात्मा भरतः सत्यवागृजुः
4018007c धर्मकामार्थतत्त्वज्ञो निग्रहानुग्रहे रतः
4018008a नयश्च विनयश्चोभौ यस्मिन्सत्यं च सुस्थितम्
4018008c विक्रमश्च यथा दृष्टः स राजा देशकालवित्
4018009a तस्य धर्मकृतादेशा वयमन्ये च पार्थिवः
4018009c चरामो वसुधां कृत्स्नां धर्मसंतानमिच्छवः
4018010a तस्मिन्नृपतिशार्दूल भरते धर्मवत्सले
4018010c पालयत्यखिलां भूमिं कश्चरेद्धर्मनिग्रहम्
4018011a ते वयं मार्गविभ्रष्टं स्वधर्मे परमे स्थिताः
4018011c भरताज्ञां पुरस्कृत्य निगृह्णीमो यथाविधि
4018012a त्वं तु संक्लिष्टधर्मा च कर्मणा च विगर्हितः
4018012c कामतन्त्रप्रधानश्च न स्थितो राजवर्त्मनि
4018013a ज्येष्ठो भ्राता पिता चैव यश्च विद्यां प्रयच्छति
4018013c त्रयस्ते पितरो ज्ञेया धर्मे च पथि वर्तिनः
4018014a यवीयानात्मनः पुत्रः शिष्यश्चापि गुणोदितः
4018014c पुत्रवत्ते त्रयश्चिन्त्या धर्मश्चेदत्र कारणम्
4018015a सूक्ष्मः परमदुर्ज्ञेयः सतां धर्मः प्लवंगम
4018015c हृदिस्थः सर्वभूतानामात्मा वेद शुभाशुभम्
4018016a चपलश्चपलैः सार्धं वानरैरकृतात्मभिः
4018016c जात्यन्ध इव जात्यन्धैर्मन्त्रयन्द्रक्ष्यसे नु किम्
4018017a अहं तु व्यक्ततामस्य वचनस्य ब्रवीमि ते
4018017c न हि मां केवलं रोषात्त्वं विगर्हितुमर्हसि
4018018a तदेतत्कारणं पश्य यदर्थं त्वं मया हतः
4018018c भ्रातुर्वर्तसि भार्यायां त्यक्त्वा धर्मं सनातनम्
4018019a अस्य त्वं धरमाणस्य सुग्रीवस्य महात्मनः
4018019c रुमायां वर्तसे कामात्स्नुषायां पापकर्मकृत्
4018020a तद्व्यतीतस्य ते धर्मात्कामवृत्तस्य वानर
4018020c भ्रातृभार्याभिमर्शेऽस्मिन्दण्डोऽयं प्रतिपादितः
4018021a न हि धर्मविरुद्धस्य लोकवृत्तादपेयुषः
4018021c दण्डादन्यत्र पश्यामि निग्रहं हरियूथप
4018022a औरसीं भगिनीं वापि भार्यां वाप्यनुजस्य यः
4018022c प्रचरेत नरः कामात्तस्य दण्डो वधः स्मृतः
4018023a भरतस्तु महीपालो वयं त्वादेशवर्तिनः
4018023c त्वं च धर्मादतिक्रान्तः कथं शक्यमुपेक्षितुम्
4018024a गुरुधर्मव्यतिक्रान्तं प्राज्ञो धर्मेण पालयन्
4018024c भरतः कामवृत्तानां निग्रहे पर्यवस्थितः
4018025a वयं तु भरतादेशं विधिं कृत्वा हरीश्वर
4018025c त्वद्विधान्भिन्नमर्यादान्नियन्तुं पर्यवस्थिताः
4018026a सुग्रीवेण च मे सख्यं लक्ष्मणेन यथा तथा
4018026c दारराज्यनिमित्तं च निःश्रेयसि रतः स मे
4018027a प्रतिज्ञा च मया दत्ता तदा वानरसंनिधौ
4018027c प्रतिज्ञा च कथं शक्या मद्विधेनानवेक्षितुम्
4018028a तदेभिः कारणैः सर्वैर्महद्भिर्धर्मसंहितैः
4018028c शासनं तव यद्युक्तं तद्भवाननुमन्यताम्
4018029a सर्वथा धर्म इत्येव द्रष्टव्यस्तव निग्रहः
4018029c वयस्यस्योपकर्तव्यं धर्ममेवानुपश्यता
4018030a राजभिर्धृतदण्डास्तु कृत्वा पापानि मानवाः
4018030c निर्मलाः स्वर्गमायान्ति सन्तः सुकृतिनो यथा
4018031a आर्येण मम मान्धात्रा व्यसनं घोरमीप्सितम्
4018031c श्रमणेन कृते पापे यथा पापं कृतं त्वया
4018032a अन्यैरपि कृतं पापं प्रमत्तैर्वसुधाधिपैः
4018032c प्रायश्चित्तं च कुर्वन्ति तेन तच्छाम्यते रजः
4018033a तदलं परितापेन धर्मतः परिकल्पितः
4018033c वधो वानरशार्दूल न वयं स्ववशे स्थिताः
4018034a वागुराभिश्च पाशैश्च कूटैश्च विविधैर्नराः
4018034c प्रतिच्छन्नाश्च दृश्याश्च गृह्णन्ति सुबहून्मृगान्
4018034e प्रधावितान्वा वित्रस्तान्विस्रब्धानतिविष्ठितान्
4018035a प्रमत्तानप्रमत्तान्वा नरा मांसार्थिनो भृशम्
4018035c विध्यन्ति विमुखांश्चापि न च दोषोऽत्र विद्यते
4018036a यान्ति राजर्षयश्चात्र मृगयां धर्मकोविदाः
4018036c तस्मात्त्वं निहतो युद्धे मया बाणेन वानर
4018036e अयुध्यन्प्रतियुध्यन्वा यस्माच्छाखामृगो ह्यसि
4018037a दुर्लभस्य च धर्मस्य जीवितस्य शुभस्य च
4018037c राजानो वानरश्रेष्ठ प्रदातारो न संशयः
4018038a तान्न हिंस्यान्न चाक्रोशेन्नाक्षिपेन्नाप्रियं वदेत्
4018038c देवा मानुषरूपेण चरन्त्येते महीतले
4018039a त्वं तु धर्ममविज्ञाय केवलं रोषमास्थितः
4018039c प्रदूषयसि मां धर्मे पितृपैतामहे स्थितम्
4018040a एवमुक्तस्तु रामेण वाली प्रव्यथितो भृशम्
4018040c प्रत्युवाच ततो रामं प्राञ्जलिर्वानरेश्वरः
4018041a यत्त्वमात्थ नरश्रेष्ठ तदेवं नात्र संशयः
4018041c प्रतिवक्तुं प्रकृष्टे हि नापकृष्टस्तु शक्नुयात्
4018042a यदयुक्तं मया पूर्वं प्रमादाद्वाक्यमप्रियम्
4018042c तत्रापि खलु मे दोषं कर्तुं नार्हसि राघव
4018043a त्वं हि दृष्टार्थतत्त्वज्ञः प्रजानां च हिते रतः
4018043c कार्यकारणसिद्धौ ते प्रसन्ना बुद्धिरव्यया
4018044a मामप्यवगतं धर्माद्व्यतिक्रान्तपुरस्कृतम्
4018044c धर्मसंहितया वाचा धर्मज्ञ परिपालय
4018045a बाष्पसंरुद्धकण्ठस्तु वाली सार्तरवः शनैः
4018045c उवाच रामं संप्रेक्ष्य पङ्कलग्न इव द्विपः
4018046a न त्वात्मानमहं शोचे न तारां नापि बान्धवान्
4018046c यथा पुत्रं गुणश्रेष्ठमङ्गदं कनकाङ्गदम्
4018047a स ममादर्शनाद्दीनो बाल्यात्प्रभृति लालितः
4018047c तटाक इव पीताम्बुरुपशोषं गमिष्यति
4018048a सुग्रीवे चाङ्गदे चैव विधत्स्व मतिमुत्तमाम्
4018048c त्वं हि शास्ता च गोप्ता च कार्याकार्यविधौ स्थितः
4018049a या ते नरपते वृत्तिर्भरते लक्ष्मणे च या
4018049c सुग्रीवे चाङ्गदे राजंस्तां चिन्तयितुमर्हसि
4018050a मद्दोषकृतदोषां तां यथा तारां तपस्विनीम्
4018050c सुग्रीवो नावमन्येत तथावस्थातुमर्हसि
4018051a त्वया ह्यनुगृहीतेन शक्यं राज्यमुपासितुम्
4018051c त्वद्वशे वर्तमानेन तव चित्तानुवर्तिना
4018052a स तमाश्वासयद्रामो वालिनं व्यक्तदर्शनम्
4018053a न वयं भवता चिन्त्या नाप्यात्मा हरिसत्तम
4018053c वयं भवद्विशेषेण धर्मतः कृतनिश्चयाः
4018054a दण्ड्ये यः पातयेद्दण्डं दण्ड्यो यश्चापि दण्ड्यते
4018054c कार्यकारणसिद्धार्थावुभौ तौ नावसीदतः
4018055a तद्भवान्दण्डसंयोगादस्माद्विगतकल्मषः
4018055c गतः स्वां प्रकृतिं धर्म्यां धर्मदृष्ट्तेन वर्त्मना
4018056a स तस्य वाक्यं मधुरं महात्मनः; समाहितं धर्मपथानुवर्तिनः
4018056c निशम्य रामस्य रणावमर्दिनो; वचः सुयुक्तं निजगाद वानरः
4018057a शराभितप्तेन विचेतसा मया; प्रदूषितस्त्वं यदजानता प्रभो
4018057c इदं महेन्द्रोपमभीमविक्रम; प्रसादितस्त्वं क्षम मे महीश्वर
4019001a स वानरमहाराजः शयानः शरविक्षतः
4019001c प्रत्युक्तो हेतुमद्वाक्यैर्नोत्तरं प्रत्यपद्यत
4019002a अश्मभिः परिभिन्नाङ्गः पादपैराहतो भृशम्
4019002c रामबाणेन चाक्रान्तो जीवितान्ते मुमोह सः
4019003a तं भार्याबाणमोक्षेण रामदत्तेन संयुगे
4019003c हतं प्लवगशार्दूलं तारा शुश्राव वालिनम्
4019004a सा सपुत्राप्रियं श्रुत्वा वधं भर्तुः सुदारुणम्
4019004c निष्पपात भृशं त्रस्ता विविधाद्गिरिगह्वरात्
4019005a ये त्वङ्गदपरीवारा वानरा हि महाबलाः
4019005c ते सकार्मुकमालोक्य रामं त्रस्ताः प्रदुद्रुवुः
4019006a सा ददर्श ततस्त्रस्तान्हरीनापततो द्रुतम्
4019006c यूथादिव परिभ्रष्टान्मृगान्निहतयूथपान्
4019007a तानुवाच समासाद्य दुःखितान्दुःखिता सती
4019007c राम वित्रासितान्सर्वाननुबद्धानिवेषुभिः
4019008a वानरा राजसिंहस्य यस्य यूयं पुरःसराः
4019008c तं विहाय सुवित्रस्ताः कस्माद्द्रवत दुर्गताः
4019009a राज्यहेतोः स चेद्भ्राता भ्राता रौद्रेण पातितः
4019009c रामेण प्रसृतैर्दूरान्मार्गणैर्दूर पातिभिः
4019010a कपिपत्न्या वचः श्रुत्वा कपयः कामरूपिणः
4019010c प्राप्तकालमविश्लिष्टमूचुर्वचनमङ्गनाम्
4019011a जीव पुत्रे निवर्तस्य पुत्रं रक्षस्व चान्दगम्
4019011c अन्तको राम रूपेण हत्वा नयति वालिनम्
4019012a क्षिप्तान्वृक्षान्समाविध्य विपुलाश्च शिलास्तथा
4019012c वाली वज्रसमैर्बाणैर्वज्रेणेव निपातितः
4019013a अभिद्रुतमिदं सर्वं विद्रुतं प्रसृतं बलम्
4019013c अस्मिन्प्लवगशार्दूले हते शक्रसमप्रभे
4019014a रक्ष्यतां नगरं शूरैरङ्गदश्चाभिषिच्यताम्
4019014c पदस्थं वालिनः पुत्रं भजिष्यन्ति प्लवंगमाः
4019015a अथ वा रुचिरं स्थानमिह ते रुचिरानने
4019015c आविशन्ति हि दुर्गाणि क्षिप्रमद्यैव वानराः
4019016a अभार्याः सह भार्याश्च सन्त्यत्र वनचारिणः
4019016c लुब्धेभ्यो विप्रयुक्तेभ्यः स्वेभ्यो नस्तुमुलं भयम्
4019017a अल्पान्तरगतानां तु श्रुत्वा वचनमङ्गना
4019017c आत्मनः प्रतिरूपं सा बभाषे चारुहासिनी
4019018a पुत्रेण मम किं कार्यं किं राज्येन किमात्मना
4019018c कपिसिंहे महाभागे तस्मिन्भर्तरि नश्यति
4019019a पादमूलं गमिष्यामि तस्यैवाहं महात्मनः
4019019c योऽसौ रामप्रयुक्तेन शरेण विनिपातितः
4019020a एवमुक्त्वा प्रदुद्राव रुदती शोककर्शिता
4019020c शिरश्चोरश्च बाहुभ्यां दुःखेन समभिघ्नती
4019021a आव्रजन्ती ददर्शाथ पतिं निपतितं भुवि
4019021c हन्तारं दानवेन्द्राणां समरेष्वनिवर्तिनाम्
4019022a क्षेप्तारं पर्वतेन्द्राणां वज्राणामिव वासवम्
4019022c महावातसमाविष्टं महामेघौघनिःस्वनम्
4019023a शक्रतुल्यपराक्रान्तं वृष्ट्वेवोपरतं घनम्
4019023c नर्दन्तं नर्दतां भीमं शूरं शूरेण पातितम्
4019024a शार्दूलेनामिषस्यार्थे मृगराजं यथा हतम्
4019024c अर्चितं सर्वलोकस्य सपताकं सवेदिकम्
4019025a नागहेतोः सुपर्णेन चैत्यमुन्मथितं यथा
4019025c अवष्टभ्यावतिष्ठन्तं ददर्श धनुरूर्जितम्
4019026a रामं रामानुजं चैव भर्तुश्चैवानुजं शुभा
4019026c तानतीत्य समासाद्य भर्तारं निहतं रणे
4019027a समीक्ष्य व्यथिता भूमौ संभ्रान्ता निपपात ह
4019027c सुप्तेव पुनरुत्थाय आर्यपुत्रेति क्रोशती
4019028a रुरोद सा पतिं दृष्ट्वा संदितं मृत्युदामभिः
4019028c तामवेक्ष्य तु सुग्रीवः क्रोशन्तीं कुररीमिव
4019029a विषादमगमत्कष्टं दृष्ट्वा चाङ्गदमागतम्
4020001a रामचापविसृष्टेन शरेणान्तकरेण तम्
4020001c दृष्ट्वा विनिहतं भूमौ तारा ताराधिपानना
4020002a सा समासाद्य भर्तारं पर्यष्वजत भामिनी
4020002c इषुणाभिहतं दृष्ट्वा वालिनं कुञ्जरोपमम्
4020003a वानरेन्द्रं महेन्द्राभं शोकसंतप्तमानसा
4020003c तारा तरुमिवोन्मूलं पर्यदेवयदातुरा
4020004a रणे दारुणविक्रान्त प्रवीर प्लवतां वर
4020004c किं दीनामपुरोभागामद्य त्वं नाभिभाषसे
4020005a उत्तिष्ठ हरिशार्दूल भजस्व शयनोत्तमम्
4020005c नैवंविधाः शेरते हि भूमौ नृपतिसत्तमाः
4020006a अतीव खलु ते कान्ता वसुधा वसुधाधिप
4020006c गतासुरपि यां गात्रैर्मां विहाय निषेवसे
4020007a व्यक्तमन्या त्वया वीर धर्मतः संप्रवर्तता
4020007c किष्किन्धेव पुरी रम्या स्वर्गमार्गे विनिर्मिता
4020008a यान्यस्माभिस्त्वया सार्धं वनेषु मधुगन्धिषु
4020008c विहृतानि त्वया काले तेषामुपरमः कृतः
4020009a निरानन्दा निराशाहं निमग्ना शोकसागरे
4020009c त्वयि पञ्चत्वमापन्ने महायूथपयूथपे
4020010a हृदयं सुस्थिरं मह्यं दृष्ट्वा विनिहतं भुवि
4020010c यन्न शोकाभिसंतप्तं स्फुटतेऽद्य सहस्रधा
4020011a सुग्रीवस्य त्वया भार्या हृता स च विवासितः
4020011c यत्तत्तस्य त्वया व्युष्टिः प्राप्तेयं प्लवगाधिप
4020012a निःश्रेयसपरा मोहात्त्वया चाहं विगर्हिता
4020012c यैषाब्रुवं हितं वाक्यं वानरेन्द्रहितैषिणी
4020013a कालो निःसंशयो नूनं जीवितान्तकरस्तव
4020013c बलाद्येनावपन्नोऽसि सुग्रीवस्यावशो वशम्
4020014a वैधव्यं शोकसंतापं कृपणं कृपणा सती
4020014c अदुःखोपचिता पूर्वं वर्तयिष्याम्यनाथवत्
4020015a लालितश्चाङ्गदो वीरः सुकुमारः सुखोचितः
4020015c वत्स्यते कामवस्थां मे पितृव्ये क्रोधमूर्छिते
4020016a कुरुष्व पितरं पुत्र सुदृष्टं धर्मवत्सलम्
4020016c दुर्लभं दर्शनं त्वस्य तव वत्स भविष्यति
4020017a समाश्वासय पुत्रं त्वं संदेशं संदिशस्व च
4020017c मूर्ध्नि चैनं समाघ्राय प्रवासं प्रस्थितो ह्यसि
4020018a रामेण हि महत्कर्म कृतं त्वामभिनिघ्नता
4020018c आनृण्यं तु गतं तस्य सुग्रीवस्य प्रतिश्रवे
4020019a सकामो भव सुग्रीव रुमां त्वं प्रतिपत्स्यसे
4020019c भुङ्क्ष्व राज्यमनुद्विग्नः शस्तो भ्राता रिपुस्तव
4020020a किं मामेवं विलपतीं प्रेंणा त्वं नाभिभाषसे
4020020c इमाः पश्य वरा बह्वीर्भार्यास्ते वानरेश्वर
4020021a तस्या विलपितं श्रुत्वा वानर्यः सर्वतश्च ताः
4020021c परिगृह्याङ्गदं दीनं दुःखार्ताः परिचुक्रुशुः
4020022a किमङ्गदं साङ्गद वीर बाहो; विहाय यास्यद्य चिरप्रवासं
4020022c न युक्तमेवं गुणसंनिकृष्टं; विहाय पुत्रं प्रियपुत्र गन्तुम्
4020023a किमप्रियं ते प्रियचारुवेष; कृतं मया नाथ सुतेन वा ते
4020023c सहायिनीमद्य विहाय वीर; यमक्षयं गच्छसि दुर्विनीतम्
4020024a यद्यप्रियं किंचिदसंप्रधार्य; कृतं मया स्यात्तव दीर्घबाहो
4020024c क्षमस्व मे तद्धरिवंश नाथ; व्रजामि मूर्ध्ना तव वीर पादौ
4020025a तथा तु तारा करुणं रुदन्ती; भर्तुः समीपे सह वानरीभिः
4020025c व्यवस्यत प्रायमनिन्द्यवर्णा; उपोपवेष्टुं भुवि यत्र वाली
4021001a ततो निपतितां तारां च्युतां तारामिवाम्बरात्
4021001c शनैराश्वासयामास हनूमान्हरियूथपः
4021002a गुणदोषकृतं जन्तुः स्वकर्मफलहेतुकम्
4021002c अव्यग्रस्तदवाप्नोति सर्वं प्रेत्य शुभाशुभम्
4021003a शोच्या शोचसि कं शोच्यं दीनं दीनानुकम्पसे
4021003c कश्च कस्यानुशोच्योऽस्ति देहेऽस्मिन्बुद्बुदोपमे
4021004a अङ्गदस्तु कुमारोऽयं द्रष्टव्यो जीवपुत्रया
4021004c आयत्या च विधेयानि समर्थान्यस्य चिन्तय
4021005a जानास्यनियतामेवं भूतानामागतिं गतिम्
4021005c तस्माच्छुभं हि कर्तव्यं पण्डिते नैहलौकिकम्
4021006a यस्मिन्हरिसहस्राणि प्रयुतान्यर्बुदानि च
4021006c वर्तयन्ति कृतांशानि सोऽयं दिष्टान्तमागतः
4021007a यदयं न्यायदृष्टार्थः सामदानक्षमापरः
4021007c गतो धर्मजितां भूमिं नैनं शोचितुमर्हसि
4021008a सर्वे च हरिशार्दूल पुत्रश्चायं तवाङ्गदः
4021008c हर्यृष्कपतिराज्यं च त्वत्सनाथमनिन्दिते
4021009a ताविमौ शोकसंतप्तौ शनैः प्रेरय भामिनि
4021009c त्वया परिगृहीतोऽयमङ्गदः शास्तु मेदिनीम्
4021010a संततिश्च यथादृष्टा कृत्यं यच्चापि साम्प्रतम्
4021010c राज्ञस्तत्क्रियतां सर्वमेष कालस्य निश्चयः
4021011a संस्कार्यो हरिराजस्तु अङ्गदश्चाभिषिच्यताम्
4021011c सिंहासनगतं पुत्रं पश्यन्ती शान्तिमेष्यसि
4021012a सा तस्य वचनं श्रुत्वा भर्तृव्यसनपीडिता
4021012c अब्रवीदुत्तरं तारा हनूमन्तमवस्थितम्
4021013a अङ्गद प्रतिरूपाणां पुत्राणामेकतः शतम्
4021013c हतस्याप्यस्य वीरस्य गात्रसंश्लेषणं वरम्
4021014a न चाहं हरिराजस्य प्रभवाम्यङ्गदस्य वा
4021014c पितृव्यस्तस्य सुग्रीवः सर्वकार्येष्वनन्तरः
4021015a न ह्येषा बुद्धिरास्थेया हनूमन्नङ्गदं प्रति
4021015c पिता हि बन्धुः पुत्रस्य न माता हरिसत्तम
4021016a न हि मम हरिराजसंश्रया;त्क्षमतरमस्ति परत्र चेह वा
4021016c अभिमुखहतवीरसेवितं; शयनमिदं मम सेवितुं क्षमम्
4022001a वीक्षमाणस्तु मन्दासुः सर्वतो मन्दमुच्छ्वसन्
4022001c आदावेव तु सुग्रीवं ददर्श त्वात्मजाग्रतः
4022002a तं प्राप्तविजयं वाली सुग्रीवं प्लवगेश्वरम्
4022002c आभाष्य व्यक्तया वाचा सस्नेहमिदमब्रवीत्
4022003a सुग्रीवदोषेण न मां गन्तुमर्हसि किल्बिषात्
4022003c कृष्यमाणं भविष्येण बुद्धिमोहेन मां बलात्
4022004a युगपद्विहितं तात न मन्ये सुखमावयोः
4022004c सौहार्दं भ्रातृयुक्तं हि तदिदं जातमन्यथा
4022005a प्रतिपद्य त्वमद्यैव राज्यमेषां वनौकसाम्
4022005c मामप्यद्यैव गच्छन्तं विद्धि वैवस्वतक्षयम्
4022006a जीवितं च हि राज्यं च श्रियं च विपुलामिमाम्
4022006c प्रजहाम्येष वै तूर्णं महच्चागर्हितं यशः
4022007a अस्यां त्वहमवस्थायां वीर वक्ष्यामि यद्वचः
4022007c यद्यप्यसुकरं राजन्कर्तुमेव तदर्हसि
4022008a सुखार्हं सुखसंवृद्धं बालमेनमबालिशम्
4022008c बाष्पपूर्णमुखं पश्य भूमौ पतितमङ्गदम्
4022009a मम प्राणैः प्रियतरं पुत्रं पुत्रमिवौरसं
4022009c मया हीनमहीनार्थं सर्वतः परिपालय
4022010a त्वमप्यस्य हि दाता च परित्राता च सर्वतः
4022010c भयेष्वभयदश्चैव यथाहं प्लवगेश्वर
4022011a एष तारात्मजः श्रीमांस्त्वया तुल्यपराक्रमः
4022011c रक्षसां तु वधे तेषामग्रतस्ते भविष्यति
4022012a अनुरूपाणि कर्माणि विक्रम्य बलवान्रणे
4022012c करिष्यत्येष तारेयस्तरस्वी तरुणोऽङ्गदः
4022013a सुषेणदुहिता चेयमर्थसूक्ष्मविनिश्चये
4022013c औत्पातिके च विविधे सर्वतः परिनिष्ठिता
4022014a यदेषा साध्विति ब्रूयात्कार्यं तन्मुक्तसंशयम्
4022014c न हि तारामतं किंचिदन्यथा परिवर्तते
4022015a राघवस्य च ते कार्यं कर्तव्यमविशङ्कया
4022015c स्यादधर्मो ह्यकरणे त्वां च हिंस्याद्विमानितः
4022016a इमां च मालामाधत्स्व दिव्यां सुग्रीवकाञ्चनीम्
4022016c उदारा श्रीः स्थिता ह्यस्यां संप्रजह्यान्मृते मयि
4022017a इत्येवमुक्तः सुग्रीवो वालिना भ्रातृसौहृदात्
4022017c हर्षं त्यक्त्वा पुनर्दीनो ग्रहग्रस्त इवोडुराट्
4022018a तद्वालिवचनाच्छान्तः कुर्वन्युक्तमतन्द्रितः
4022018c जग्राह सोऽभ्यनुज्ञातो मालां तां चैव काञ्चनीम्
4022019a तां मालां काञ्चनीं दत्त्वा वाली दृष्ट्वात्मजं स्थितम्
4022019c संसिद्धः प्रेत्य भावाय स्नेहादङ्गदमब्रवीत्
4022020a देशकालौ भजस्वाद्य क्षममाणः प्रियाप्रिये
4022020c सुखदुःखसहः काले सुग्रीववशगो भव
4022021a यथा हि त्वं महाबाहो लालितः सततं मया
4022021c न तथा वर्तमानं त्वां सुग्रीवो बहु मंस्यते
4022022a मास्यामित्रैर्गतं गच्छेर्मा शत्रुभिररिंदम
4022022c भर्तुरर्थपरो दान्तः सुग्रीववशगो भव
4022023a न चातिप्रणयः कार्यः कर्तव्योऽप्रणयश्च ते
4022023c उभयं हि महादोषं तस्मादन्तरदृग्भव
4022024a इत्युक्त्वाथ विवृत्ताक्षः शरसंपीडितो भृशम्
4022024c विवृतैर्दशनैर्भीमैर्बभूवोत्क्रान्तजीवितः
4022025a हते तु वीरे प्लवगाधिपे तदा; प्लवंगमास्तत्र न शर्म लेभिरे
4022025c वनेचराः सिंहयुते महावने; यथा हि गावो निहते गवां पतौ
4022026a ततस्तु तारा व्यसनार्णव प्लुता; मृतस्या भर्तुर्वदनं समीक्ष्य सा
4022026c जगाम भूमिं परिरभ्य वालिनं; महाद्रुमं छिन्नमिवाश्रिता लता
4023001a ततः समुपजिघ्रन्ती कपिराजस्य तन्मुखम्
4023001c पतिं लोकाच्च्युतं तारा मृतं वचनमब्रवीत्
4023002a शेषे त्वं विषमे दुःखमकृत्वा वचनं मम
4023002c उपलोपचिते वीर सुदुःखे वसुधातले
4023003a मत्तः प्रियतरा नूनं वानरेन्द्र मही तव
4023003c शेषे हि तां परिष्वज्य मां च न प्रतिभाषसे
4023004a सुग्रीव एव विक्रान्तो वीर साहसिक प्रिय
4023004c ऋक्षवानरमुख्यास्त्वां बलिनं पर्युपासते
4023005a एषां विलपितं कृच्छ्रमङ्गदस्य च शोचतः
4023005c मम चेमां गिरं श्रुत्वा किं त्वं न प्रतिबुध्यसे
4023006a इदं तच्छूरशयनं यत्र शेषे हतो युधि
4023006c शायिता निहता यत्र त्वयैव रिपवः पुरा
4023007a विशुद्धसत्त्वाभिजन प्रिययुद्ध मम प्रिय
4023007c मामनाथां विहायैकां गतस्त्वमसि मानद
4023008a शूराय न प्रदातव्या कन्या खलु विपश्चिता
4023008c शूरभार्यां हतां पश्य सद्यो मां विधवां कृताम्
4023009a अवभग्नश्च मे मानो भग्ना मे शाश्वती गतिः
4023009c अगाधे च निमग्नास्मि विपुले शोकसागरे
4023010a अश्मसारमयं नूनमिदं मे हृदयं दृढम्
4023010c भर्तारं निहतं दृष्ट्वा यन्नाद्य शतधा गतम्
4023011a सुहृच्चैव हि भर्ता च प्रकृत्या च मम प्रियः
4023011c आहवे च पराक्रान्तः शूरः पञ्चत्वमागतः
4023012a पतिहीना तु या नारी कामं भवतु पुत्रिणी
4023012c धनधान्यैः सुपूर्णापि विधवेत्युच्यते बुधैः
4023013a स्वगात्रप्रभवे वीर शेषे रुधिरमण्डले
4023013c कृमिरागपरिस्तोमे त्वमेवं शयने यथा
4023014a रेणुशोणितसंवीतं गात्रं तव समन्ततः
4023014c परिरब्धुं न शक्नोमि भुजाभ्यां प्लवगर्षभ
4023015a कृतकृत्योऽद्य सुग्रीवो वैरेऽस्मिन्नतिदारुणे
4023015c यस्य रामविमुक्तेन हृतमेकेषुणा भयम्
4023016a शरेण हृदि लग्नेन गात्रसंस्पर्शने तव
4023016c वार्यामि त्वां निरीक्षन्ती त्वयि पञ्चत्वमागते
4023017a उद्बबर्ह शरं नीलस्तस्य गात्रगतं तदा
4023017c गिरिगह्वरसंलीनं दीप्तमाशीविषं यथा
4023018a तस्य निष्कृष्यमाणस्य बाणस्य च बभौ द्युतिः
4023018c अस्तमस्तकसंरुद्धो रश्मिर्दिनकरादिव
4023019a पेतुः क्षतजधारास्तु व्रणेभ्यस्तस्य सर्वशः
4023019c ताम्रगैरिकसंपृक्ता धारा इव धराधरात्
4023020a अवकीर्णं विमार्जन्ती भर्तारं रणरेणुना
4023020c अस्रैर्नयनजैः शूरं सिषेचास्त्रसमाहतम्
4023021a रुधिरोक्षितसर्वाङ्गं दृष्ट्वा विनिहतं पतिम्
4023021c उवाच तारा पिङ्गाक्षं पुत्रमङ्गदमङ्गना
4023022a अवस्थां पश्चिमां पश्य पितुः पुत्र सुदारुणाम्
4023022c संप्रसक्तस्य वैरस्य गतोऽन्तः पापकर्मणा
4023023a बालसूर्योदयतनुं प्रयान्तं यमसादनम्
4023023c अभिवादय राजानं पितरं पुत्र मानदम्
4023024a एवमुक्तः समुत्थाय जग्राह चरणौ पितुः
4023024c भुजाभ्यां पीनवृताभ्यामङ्गदोऽहमिति ब्रुवन्
4023025a अभिवादयमानं त्वामङ्गदं त्वं यथापुरा
4023025c दीर्घायुर्भव पुत्रेति किमर्थं नाभिभाषसे
4023026a अहं पुत्रसहाया त्वामुपासे गतचेतनम्
4023026c सिंहेन निहतं सद्यो गौः सवत्सेव गोवृषम्
4023027a इष्ट्वा संग्रामयज्ञेन नानाप्रहरणाम्भसा
4023027c अस्मिन्नवभृथे स्नातः कथं पत्न्या मया विना
4023028a या दत्ता देवराजेन तव तुष्टेन संयुगे
4023028c शातकुम्भमयीं मालां तां ते पश्यामि नेह किम्
4023029a राजश्रीर्न जहाति त्वां गतासुमपि मानद
4023029c सूर्यस्यावर्तमानस्य शैलराजमिव प्रभा
4023030a न मे वचः पथ्यमिदं त्वया कृतं; न चास्मि शक्ता हि निवारणे तव
4023030c हता सपुत्रास्मि हतेन संयुगे; सह त्वया श्रीर्विजहाति मामिह
4024001a गतासुं वालिनं दृष्ट्वा राघवस्तदनन्तरम्
4024001c अब्रवीत्प्रश्रितं वाक्यं सुग्रीवं शत्रुतापनः
4024002a न शोकपरितापेन श्रेयसा युज्यते मृतः
4024002c यदत्रानन्तरं कार्यं तत्समाधातुमर्हथ
4024003a लोकवृत्तमनुष्ठेयं कृतं वो बाष्पमोक्षणम्
4024003c न कालादुत्तरं किंचित्कर्म शक्यमुपासितुम्
4024004a नियतः कारणं लोके नियतिः कर्मसाधनम्
4024004c नियतिः सर्वभूतानां नियोगेष्विह कारणम्
4024005a न कर्ता कस्यचित्कश्चिन्नियोगे चापि नेश्वरः
4024005c स्वभावे वर्तते लोकस्तस्य कालः परायणम्
4024006a न कालः कालमत्येति न कालः परिहीयते
4024006c स्वभावं वा समासाद्य न कश्चिदतिवर्तते
4024007a न कालस्यास्ति बन्धुत्वं न हेतुर्न पराक्रमः
4024007c न मित्रज्ञातिसंबन्धः कारणं नात्मनो वशः
4024008a किं तु काल परीणामो द्रष्टव्यः साधु पश्यता
4024008c धर्मश्चार्थश्च कामश्च कालक्रमसमाहिताः
4024009a इतः स्वां प्रकृतिं वाली गतः प्राप्तः क्रियाफलम्
4024009c धर्मार्थकामसंयोगैः पवित्रं प्लवगेश्वर
4024010a स्वधर्मस्य च संयोगाज्जितस्तेन महात्मना
4024010c स्वर्गः परिगृहीतश्च प्राणानपरिरक्षता
4024011a एषा वै नियतिः श्रेष्ठा यां गतो हरियूथपः
4024011c तदलं परितापेन प्राप्तकालमुपास्यताम्
4024012a वचनान्ते तु रामस्य लक्ष्मणः परवीरहा
4024012c अवदत्प्रश्रितं वाक्यं सुग्रीवं गतचेतसं
4024013a कुरु त्वमस्य सुग्रीव प्रेतकार्यमनन्तरम्
4024013c ताराङ्गदाभ्यां सहितो वालिनो दहनं प्रति
4024014a समाज्ञापय काष्ठानि शुष्काणि च बहूनि च
4024014c चन्दनानि च दिव्यानि वालिसंस्कारकारणात्
4024015a समाश्वासय चैनं त्वमङ्गदं दीनचेतसं
4024015c मा भूर्बालिशबुद्धिस्त्वं त्वदधीनमिदं पुरम्
4024016a अङ्गदस्त्वानयेन्माल्यं वस्त्राणि विविधानि च
4024016c घृतं तैलमथो गन्धान्यच्चात्र समनन्तरम्
4024017a त्वं तार शिबिकां शीघ्रमादायागच्छ संभ्रमात्
4024017c त्वरा गुणवती युक्ता ह्यस्मिन्काले विशेषतः
4024018a सज्जीभवन्तु प्लवगाः शिबिकावाहनोचिताः
4024018c समर्था बलिनश्चैव निर्हरिष्यन्ति वालिनम्
4024019a एवमुक्त्वा तु सुग्रीवं सुमित्रानन्दवर्धनः
4024019c तस्थौ भ्रातृसमीपस्थो लक्ष्मणः परवीरहा
4024020a लक्ष्मणस्य वचः श्रुत्वा तारः संभ्रान्तमानसः
4024020c प्रविवेश गुहां शीघ्रं शिबिकासक्तमानसः
4024021a आदाय शिबिकां तारः स तु पर्यापयत्पुनः
4024021c वानरैरुह्यमानां तां शूरैरुद्वहनोचितैः
4024022a ततो वालिनमुद्यम्य सुग्रीवः शिबिकां तदा
4024022c आरोपयत विक्रोशन्नङ्गदेन सहैव तु
4024023a आरोप्य शिबिकां चैव वालिनं गतजीवितम्
4024023c अलंकारैश्च विविधैर्माल्यैर्वस्त्रैश्च भूषितम्
4024024a आज्ञापयत्तदा राजा सुग्रीवः प्लवगेश्वरः
4024024c और्ध्वदेहिकमार्यस्य क्रियतामनुरूपतः
4024025a विश्राणयन्तो रत्नानि विविधानि बहूनि च
4024025c अग्रतः प्लवगा यान्तु शिबिका तदनन्तरम्
4024026a राज्ञामृद्धिविशेषा हि दृश्यन्ते भुवि यादृशाः
4024026c तादृशं वालिनः क्षिप्रं प्राकुर्वन्नौर्ध्वदेहिकम्
4024027a अङ्गदमप्रिगृह्याशु तारप्रभृतयस्तथा
4024027c क्रोशन्तः प्रययुः सर्वे वानरा हतबान्धवाः
4024028a ताराप्रभृतयः सर्वा वानर्यो हतयूथपाः
4024028c अनुजग्मुर्हि भर्तारं क्रोशन्त्यः करुणस्वनाः
4024029a तासां रुदितशब्देन वानरीणां वनान्तरे
4024029c वनानि गिरयः सर्वे विक्रोशन्तीव सर्वतः
4024030a पुलिने गिरिनद्यास्तु विविक्ते जलसंवृते
4024030c चितां चक्रुः सुबहवो वानरा वनचारिणः
4024031a अवरोप्य ततः स्कन्धाच्छिबिकां वहनोचिताः
4024031c तस्थुरेकान्तमाश्रित्य सर्वे शोकसमन्विताः
4024032a ततस्तारा पतिं दृष्ट्वा शिबिकातलशायिनम्
4024032c आरोप्याङ्के शिरस्तस्य विललाप सुदुःखिता
4024033a जनं च पश्यसीमं त्वं कस्माच्छोकाभिपीडितम्
4024033c प्रहृष्टमिव ते वक्त्रं गतासोरपि मानद
4024033e अस्तार्कसमवर्णं च लक्ष्यते जीवतो यथा
4024034a एष त्वां रामरूपेण कालः कर्षति वानर
4024034c येन स्म विधवाः सर्वाः कृता एकेषुणा रणे
4024035a इमास्तास्तव राजेन्द्रवानर्यो वल्लभाः सदा
4024035c पादैर्विकृष्टमध्वानमागताः किं न बुध्यसे
4024036a तवेष्टा ननु नामैता भार्याश्चन्द्रनिभाननाः
4024036c इदानीं नेक्षसे कस्मात्सुग्रीवं प्लवगेश्वरम्
4024037a एते हि सचिवा राजंस्तारप्रभृतयस्तव
4024037c पुरवासिजनश्चायं परिवार्यासतेऽनघ
4024038a विसर्जयैनान्प्रवलान्यथोचितमरिंदम
4024038c ततः क्रीडामहे सर्वा वनेषु मदिरोत्कटाः
4024039a एवं विलपतीं तारां पतिशोकपरिप्लुताम्
4024039c उत्थापयन्ति स्म तदा वानर्यः शोककर्शिताः
4024040a सुग्रीवेण ततः सार्धमङ्गदः पितरं रुदन्
4024040c चितामारोपयामास शोकेनाभिहतेन्द्रियः
4024041a ततोऽग्निं विधिवद्दत्त्वा सोऽपसव्यं चकार ह
4024041c पितरं दीर्घमध्वानं प्रस्थितं व्याकुलेन्द्रियः
4024042a संस्कृत्य वालिनं ते तु विधिपूर्वं प्लवंगमाः
4024042c आजग्मुरुदकं कर्तुं नदीं शीतजलां शुभाम्
4024043a ततस्ते सहितास्तत्र अङ्गदं स्थाप्य चाग्रतः
4024043c सुग्रीवतारासहिताः सिषिचुर्वालिने जलम्
4024044a सुग्रीवेणैव दीनेन दीनो भूत्वा महाबलः
4024044c समानशोकः काकुत्स्थः प्रेतकार्याण्यकारयत्
4025001a ततः शोकाभिसंतप्तं सुग्रीवं क्लिन्नवासनम्
4025001c शाखामृगमहामात्राः परिवार्योपतस्थिरे
4025002a अभिगम्य महाबाहुं राममक्लिष्टकारिणम्
4025002c स्थिताः प्राञ्जलयः सर्वे पितामहमिवर्षयः
4025003a ततः काञ्चनशैलाभस्तरुणार्कनिभाननः
4025003c अब्रवीत्प्राञ्जलिर्वाक्यं हनुमान्मारुतात्मजः
4025004a भवत्प्रसादात्सुग्रीवः पितृपैतामहं महत्
4025004c वानराणां सुदुष्प्रापं प्राप्तो राज्यमिदं प्रभो
4025005a भवता समनुज्ञातः प्रविश्य नगरं शुभम्
4025005c संविधास्यति कार्याणि सर्वाणि ससुहृज्जनः
4025006a स्नातोऽयं विविधैर्गन्धैरौषधैश्च यथाविधि
4025006c अर्चयिष्यति रत्नैश्च माल्यैश्च त्वां विशेषतः
4025007a इमां गिरिगुहां रम्यामभिगन्तुमितोऽर्हसि
4025007c कुरुष्व स्वामि संबन्धं वानरान्संप्रहर्षयन्
4025008a एवमुक्तो हनुमता राघवः परवीरहा
4025008c प्रत्युवाच हनूमन्तं बुद्धिमान्वाक्यकोविदः
4025009a चतुर्दशसमाः सौम्य ग्रामं वा यदि वा पुरम्
4025009c न प्रवेक्ष्यामि हनुमन्पितुर्निर्देशपालकः
4025010a सुसमृद्धां गुहां दिव्यां सुग्रीवो वानरर्षभः
4025010c प्रविष्टो विधिवद्वीरः क्षिप्रं राज्येऽभिषिच्यताम्
4025011a एवमुक्त्वा हनूमन्तं रामः सुग्रीवमब्रवीत्
4025011c इममप्यङ्गदं वीर यौवराज्येऽभिषेचय
4025012a पूर्वोऽयं वार्षिको मासः श्रावणः सलिलागमः
4025012c प्रवृत्ताः सौम्य चत्वारो मासा वार्षिकसंज्ञिताः
4025013a नायमुद्योगसमयः प्रविश त्वं पुरीं शुभाम्
4025013c अस्मिन्वत्स्याम्यहं सौम्य पर्वते सहलक्ष्मणः
4025014a इयं गिरिगुहा रम्या विशाला युक्तमारुता
4025014c प्रभूतसलिला सौम्य प्रभूतकमलोत्पला
4025015a कार्तिके समनुप्राप्ते त्वं रावणवधे यत
4025015c एष नः समयः सौम्य प्रविश त्वं स्वमालयम्
4025015e अभिषिञ्चस्व राज्ये च सुहृदः संप्रहर्षय
4025016a इति रामाभ्यनुज्ञातः सुग्रीवो वानरर्षभः
4025016c प्रविवेश पुरीं रम्यां किष्किन्धां वालिपालिताम्
4025017a तं वानरसहस्राणि प्रविष्टं वानरेश्वरम्
4025017c अभिवाद्य प्रहृष्टानि सर्वतः पर्यवारयन्
4025018a ततः प्रकृतयः सर्वा दृष्ट्वा हरिगणेश्वरम्
4025018c प्रणम्य मूर्ध्ना पतिता वसुधायां समाहिताः
4025019a सुग्रीवः प्रकृतीः सर्वाः संभाष्योत्थाप्य वीर्यवान्
4025019c भ्रातुरन्तःपुरं सौम्यं प्रविवेश महाबलः
4025020a प्रविश्य त्वभिनिष्क्रान्तं सुग्रीवं वानरर्षभम्
4025020c अभ्यषिञ्चन्त सुहृदः सहस्राक्षमिवामराः
4025021a तस्य पाण्डुरमाजह्रुश्छत्रं हेमपरिष्कृतम्
4025021c शुक्ले च बालव्यजने हेमदण्डे यशस्करे
4025022a तथा सर्वाणि रत्नानि सर्वबीजौषधानि च
4025022c सक्षीराणां च वृक्षाणां प्ररोहान्कुसुमानि च
4025023a शुक्लानि चैव वस्त्राणि श्वेतं चैवानुलेपनम्
4025023c सुगन्धीनि च माल्यानि स्थलजान्यम्बुजानि च
4025024a चन्दनानि च दिव्यानि गन्धांश्च विविधान्बहून्
4025024c अक्षतं जातरूपं च प्रियङ्गुमधुसर्पिषी
4025025a दधिचर्म च वैयाघ्रं वाराही चाप्युपानहौ
4025025c समालम्भनमादाय रोचनां समनःशिलाम्
4025025e आजग्मुस्तत्र मुदिता वराः कन्यास्तु षोडश
4025026a ततस्ते वानरश्रेष्ठं यथाकालं यथाविधि
4025026c रत्नैर्वस्त्रैश्च भक्ष्यैश्च तोषयित्वा द्विजर्षभान्
4025027a ततः कुशपरिस्तीर्णं समिद्धं जातवेदसं
4025027c मन्त्रपूतेन हविषा हुत्वा मन्त्रविदो जनाः
4025028a ततो हेमप्रतिष्ठाने वरास्तरणसंवृते
4025028c प्रासादशिखरे रम्ये चित्रमाल्योपशोभिते
4025029a प्राङ्मुखं विविधैर्मन्त्रैः स्थापयित्वा वरासने
4025029c नदीनदेभ्यः संहृत्य तीर्थेभ्यश्च समन्ततः
4025030a आहृत्य च समुद्रेभ्यः सर्वेभ्यो वानरर्षभाः
4025030c अपः कनककुम्भेषु निधाय विमलाः शुभाः
4025031a शुभैर्वृषभशृङ्गैश्च कलशैश्चापि काञ्चनैः
4025031c शास्त्रदृष्टेन विधिना महर्षिविहितेन च
4025032a गजो गवाक्षो गवयः शरभो गन्धमादनः
4025032c मैन्दश्च द्विविदश्चैव हनूमाञ्जाम्बवान्नलः
4025033a अभ्यषिञ्चन्त सुग्रीवं प्रसन्नेन सुगन्धिना
4025033c सलिलेन सहस्राक्षं वसवो वासवं यथा
4025034a अभिषिक्ते तु सुग्रीवे सर्वे वानरपुंगवाः
4025034c प्रचुक्रुशुर्महात्मानो हृष्टास्तत्र सहस्रशः
4025035a रामस्य तु वचः कुर्वन्सुग्रीवो हरिपुंगवः
4025035c अङ्गदं संपरिष्वज्य यौवराज्येऽभिषेचयत्
4025036a अङ्गदे चाभिषिक्ते तु सानुक्रोशाः प्लवंगमाः
4025036c साधु साध्विति सुग्रीवं महात्मानोऽभ्यपूजयन्
4025037a हृष्टपुष्टजनाकीर्णा पताकाध्वजशोभिता
4025037c बभूव नगरी रम्या क्षिकिन्धा गिरिगह्वरे
4025038a निवेद्य रामाय तदा महात्मने; महाभिषेकं कपिवाहिनीपतिः
4025038c रुमां च भार्यां प्रतिलभ्य वीर्यवा;नवाप राज्यं त्रिदशाधिपो यथा
4026001a अभिषिक्ते तु सुग्रीवे प्रविष्टे वानरे गुहाम्
4026001c आजगाम सह भ्रात्रा रामः प्रस्रवणं गिरिम्
4026002a शार्दूलमृगसंघुष्टं सिंहैर्भीमरवैर्वृतम्
4026002c नानागुल्मलतागूढं बहुपादपसंकुलम्
4026003a ऋक्षवानरगोपुच्छैर्मार्जारैश्च निषेवितम्
4026003c मेघराशिनिभं शैलं नित्यं शुचिजलाश्रयम्
4026004a तस्य शैलस्य शिखरे महतीमायतां गुहाम्
4026004c प्रत्यगृह्णत वासार्थं रामः सौमित्रिणा सह
4026005a अवसत्तत्र धर्मात्मा राघवः सहलक्ष्मणः
4026005c बहुदृश्यदरीकुञ्जे तस्मिन्प्रस्रवणे गिरौ
4026006a सुसुखेऽपि बहुद्रव्ये तस्मिन्हि धरणीधरे
4026006c वसतस्तस्य रामस्य रतिरल्पापि नाभवत्
4026006e हृतां हि भार्यां स्मरतः प्राणेभ्योऽपि गरीयसीम्
4026007a उदयाभ्युदितं दृष्ट्वा शशाङ्कं च विशेषतः
4026007c आविवेश न तं निद्रा निशासु शयनं गतम्
4026008a तत्समुत्थेन शोकेन बाष्पोपहतचेतसं
4026008c तं शोचमानं काकुत्स्थं नित्यं शोकपरायणम्
4026008e तुल्यदुःखोऽब्रवीद्भ्राता लक्ष्मणोऽनुनयन्वचः
4026009a अलं वीर व्यथां गत्वा न त्वं शोचितुमर्हसि
4026009c शोचतो ह्यवसीदन्ति सर्वार्था विदितं हि ते
4026010a भवान्क्रियापरो लोके भवान्देवपरायणः
4026010c आस्तिको धर्मशीलश्च व्यवसायी च राघव
4026011a न ह्यव्यवसितः शत्रुं राक्षसं तं विशेषतः
4026011c समर्थस्त्वं रणे हन्तुं विक्रमैर्जिह्मकारिणम्
4026012a समुन्मूलय शोकं त्वं व्यवसायं स्थिरं कुरु
4026012c ततः सपरिवारं तं निर्मूलं कुरु राक्षसं
4026013a पृथिवीमपि काकुत्स्थ ससागरवनाचलाम्
4026013c परिवर्तयितुं शक्तः किमङ्ग पुन रावणम्
4026014a अहं तु खलु ते वीर्यं प्रसुप्तं प्रतिबोधये
4026014c दीप्तैराहुतिभिः काले भस्मच्छन्नमिवानलम्
4026015a लक्ष्मणस्य तु तद्वाक्यं प्रतिपूज्य हितं शुभम्
4026015c राघवः सुहृदं स्निग्धमिदं वचनमब्रवीत्
4026016a वाच्यं यदनुरक्तेन स्निग्धेन च हितेन च
4026016c सत्यविक्रम युक्तेन तदुक्तं लक्ष्मण त्वया
4026017a एष शोकः परित्यक्तः सर्वकार्यावसादकः
4026017c विक्रमेष्वप्रतिहतं तेजः प्रोत्साहयाम्यहम्
4026018a शरत्कालं प्रतीक्षेऽहमियं प्रावृडुपस्थिता
4026018c ततः सराष्ट्रं सगणं राक्षसं तं निहन्म्यहम्
4026019a तस्य तद्वचनं श्रुत्वा हृष्टो रामस्य लक्ष्मणः
4026019c पुनरेवाब्रवीद्वाक्यं सौमित्रिर्मित्रनन्दनः
4026020a एतत्ते सदृशं वाक्यमुक्तं शत्रुनिबर्हण
4026020c इदानीमसि काकुत्स्थ प्रकृतिं स्वामुपागतः
4026021a विज्ञाय ह्यात्मनो वीर्यं तथ्यं भवितुमर्हसि
4026021c एतत्सदृशमुक्तं ते श्रुतस्याभिजनस्य च
4026022a तस्मात्पुरुषशार्दूल चिन्तयञ्शत्रुनिग्रहम्
4026022c वर्षारात्रमनुप्राप्तमतिक्रामय राघव
4026023a नियम्य कोपं प्रतिपाल्यतां शर;त्क्षमस्व मासांश्चतुरो मया सह
4026023c वसाचलेऽस्मिन्मृगराजसेविते; संवर्धयञ्शत्रुवधे समुद्यतः
4027001a स तदा वालिनं हत्वाह्सुग्रीवमभिषिच्य च
4027001c वसन्माल्यवतः पृष्टे रामो लक्ष्मणमब्रवीत्
4027002a अयं स कालः संप्राप्तः समयोऽद्य जलागमः
4027002c संपश्य त्वं नभो मेघैः संवृतं गिरिसंनिभैः
4027003a नव मास धृतं गर्भं भास्कारस्य गभस्तिभिः
4027003c पीत्वा रसं समुद्राणां द्यौः प्रसूते रसायनम्
4027004a शक्यमम्बरमारुह्य मेघसोपानपङ्क्तिभिः
4027004c कुटजार्जुनमालाभिरलंकर्तुं दिवाकरम्
4027005a संध्यारागोत्थितैस्ताम्रैरन्तेष्वधिकपाण्डुरैः
4027005c स्निग्धैरभ्रपटच्छदैर्बद्धव्रणमिवाम्बरम्
4027006a मन्दमारुतनिःश्वासं संध्याचन्दनरञ्जितम्
4027006c आपाण्डुजलदं भाति कामातुरमिवाम्बरम्
4027007a एषा धर्मपरिक्लिष्टा नववारिपरिप्लुता
4027007c सीतेव शोकसंतप्ता मही बाष्पं विमुञ्चति
4027008a मेघोदरविनिर्मुक्ताः कह्लारसुखशीतलाः
4027008c शक्यमञ्जलिभिः पातुं वाताः केतकिगन्धिनः
4027009a एष फुल्लार्जुनः शैलः केतकैरधिवासितः
4027009c सुग्रीव इव शान्तारिर्धाराभिरभिषिच्यते
4027010a मेघकृष्णाजिनधरा धारायज्ञोपवीतिनः
4027010c मारुतापूरितगुहाः प्राधीता इव पर्वताः
4027011a कशाभिरिव हैमीभिर्विद्युद्भिरिव ताडितम्
4027011c अन्तःस्तनितनिर्घोषं सवेदनमिवाम्बरम्
4027012a नीलमेघाश्रिता विद्युत्स्फुरन्ती प्रतिभाति मे
4027012c स्फुरन्ती रावणस्याङ्के वैदेहीव तपस्विनी
4027013a इमास्ता मन्मथवतां हिताः प्रतिहता दिशः
4027013c अनुलिप्ता इव घनैर्नष्टग्रहनिशाकराः
4027014a क्वचिद्बाष्पाभिसंरुद्धान्वर्षागमसमुत्सुकान्
4027014c कुटजान्पश्य सौमित्रे पुष्टितान्गिरिसानुषु
4027014e मम शोकाभिभूतस्य कामसंदीपनान्स्थितान्
4027015a रजः प्रशान्तं सहिमोऽद्य वायु;र्निदाघदोषप्रसराः प्रशान्ताः
4027015c स्थिता हि यात्रा वसुधाधिपानां; प्रवासिनो यान्ति नराः स्वदेशान्
4027016a संप्रस्थिता मानसवासलुब्धाः; प्रियान्विताः संप्रति चक्रवाकः
4027016c अभीक्ष्णवर्षोदकविक्षतेषु; यानानि मार्गेषु न संपतन्ति
4027017a क्वचित्प्रकाशं क्वचिदप्रकाशं; नभः प्रकीर्णाम्बुधरं विभाति
4027017c क्वचित्क्वचित्पर्वतसंनिरुद्धं; रूपं यथा शान्तमहार्णवस्य
4027018a व्यामिश्रितं सर्जकदम्बपुष्पै;र्नवं जलं पर्वतधातुताम्रम्
4027018c मयूरकेकाभिरनुप्रयातं; शैलापगाः शीघ्रतरं वहन्ति
4027019a रसाकुलं षट्पदसंनिकाशं; प्रभुज्यते जम्बुफलं प्रकामम्
4027019c अनेकवर्णं पवनावधूतं; भूमौ पतत्याम्रफलं विपक्वम्
4027020a विद्युत्पताकाः सबलाक मालाः; शैलेन्द्रकूटाकृतिसंनिकाशाः
4027020c गर्जन्ति मेघाः समुदीर्णनादा; मत्तगजेन्द्रा इव संयुगस्थः
4027021a मेघाभिकामी परिसंपतन्ती; संमोदिता भाति बलाकपङ्क्तिः
4027021c वातावधूता वरपौण्डरीकी; लम्बेव माला रचिताम्बरस्य
4027022a निद्रा शनैः केशवमभ्युपैति; द्रुतं नदी सागरमभ्युपैति
4027022c हृष्टा बलाका घनमभ्युपैति; कान्ता सकामा प्रियमभ्युपैति
4027023a जाता वनान्ताः शिखिसुप्रनृत्ता; जाताः कदम्बाः सकदम्बशाखाः
4027023c जाता वृषा गोषु समानकामा; जाता मही सस्यवनाभिरामा
4027024a वहन्ति वर्षन्ति नदन्ति भान्ति; ध्यायन्ति नृत्यन्ति समाश्वसन्ति
4027024c नद्यो घना मत्तगजा वनान्ताः; प्रियाविनीहाः शिखिनः प्लवंगाः
4027025a प्रहर्षिताः केतकपुष्पगन्ध;माघ्राय हृष्टा वननिर्झरेषु
4027025c प्रपात शब्दाकुलिता गजेन्द्राः; सार्धं मयूरैः समदा नदन्ति
4027026a धारानिपातैरभिहन्यमानाः; कदम्बशाखासु विलम्बमानाः
4027026c क्षणार्जितं पुष्परसावगाढं; शनैर्मदं षट्चरणास्त्यजन्ति
4027027a अङ्गारचूर्णोत्करसंनिकाशैः; फलैः सुपर्याप्त रसैः समृद्धैः
4027027c जम्बूद्रुमाणां प्रविभान्ति शाखा; निलीयमाना इव षट्पदौघैः
4027028a तडित्पताकाभिरलंकृताना;मुदीर्णगम्भीरमहारवाणाम्
4027028c विभान्ति रूपाणि बलाहकानां; रणोद्यतानामिव वारणानाम्
4027029a मार्गानुगः शैलवनानुसारी; संप्रस्थितो मेघरवं निशम्य
4027029c युद्धाभिकामः प्रतिनागशङ्की; मत्तो गजेन्द्रः प्रतिसंनिवृत्तः
4027030a मुक्तासकाशं सलिलं पतद्वै; सुनिर्मलं पत्रपुटेषु लग्नम्
4027030c हृष्टा विवर्णच्छदना विहंगाः; सुरेन्द्रदत्तं तृषिताः पिबन्ति
4027031a नीलेषु नीला नववारिपूर्णा; मेघेषु मेघाः प्रविभान्ति सक्ताः
4027031c दवाग्निदग्धेषु दवाग्निदग्धाः; शैलेषु शैला इव बद्धमूलाः
4027032a मत्ता गजेन्द्रा मुदिता गवेन्द्रा; वनेषु विश्रान्ततरा मृगेन्द्राः
4027032c रम्या नगेन्द्रा निभृता नगेन्द्राः; प्रक्रीडितो वारिधरैः सुरेन्द्रः
4027033a वृत्ता यात्रा नरेन्द्राणां सेना प्रतिनिवर्तते
4027033c वैराणि चैव मार्गाश्च सलिलेन समीकृताः
4027034a मासि प्रौष्ठपदे ब्रह्म ब्राह्मणानां विवक्षताम्
4027034c अयमध्यायसमयः सामगानामुपस्थितः
4027035a निवृत्तकर्मायतनो नूनं संचितसंचयः
4027035c आषाढीमभ्युपगतो भरतः कोषकाधिपः
4027036a नूनमापूर्यमाणायाः सरय्वा वधते रयः
4027036c मां समीक्ष्य समायान्तमयोध्याया इव स्वनः
4027037a इमाः स्फीतगुणा वर्षाः सुग्रीवः सुखमश्नुते
4027037c विजितारिः सदारश्च राज्ये महति च स्थितः
4027038a अहं तु हृतदारश्च राज्याच्च महतश्च्युतः
4027038c नदीकूलमिव क्लिन्नमवसीदामि लक्ष्मण
4027039a शोकश्च मम विस्तीर्णो वर्षाश्च भृशदुर्गमाः
4027039c रावणश्च महाञ्शत्रुरपारं प्रतिभाति मे
4027040a अयात्रां चैव दृष्ट्वेमां मार्गांश्च भृशदुर्गमान्
4027040c प्रणते चैव सुग्रीवे न मया किंचिदीरितम्
4027041a अपि चातिपरिक्लिष्टं चिराद्दारैः समागतम्
4027041c आत्मकार्यगरीयस्त्वाद्वक्तुं नेच्छामि वानरम्
4027042a स्वयमेव हि विश्रम्य ज्ञात्वा कालमुपागतम्
4027042c उपकारं च सुग्रीवो वेत्स्यते नात्र संशयः
4027043a तस्मात्कालप्रतीक्षोऽहं स्थितोऽस्मि शुभलक्षण
4027043c सुग्रीवस्य नदीनां च प्रसादमनुपालयन्
4027044a उपकारेण वीरो हि प्रतिकारेण युज्यते
4027044c अकृतज्ञोऽप्रतिकृतो हन्ति सत्त्ववतां मनः
4027045a अथैवमुक्तः प्रणिधाय लक्ष्मणः; कृताञ्जलिस्तत्प्रतिपूज्य भाषितम्
4027045c उवाच रामं स्वभिराम दर्शनं; प्रदर्शयन्दर्शनमात्मनः शुभम्
4027046a यथोक्तमेतत्तव सर्वमीप्सितं; नरेन्द्र कर्ता नचिराद्धरीश्वरः
4027046c शरत्प्रतीक्षः क्षमतामिमं भवा;ञ्जलप्रपातं रिपुनिग्रहे धृतः
4028001a समीक्ष्य विमलं व्योम गतविद्युद्बलाहकम्
4028001c सारसारवसंघुष्टं रम्यज्योत्स्नानुलेपनम्
4028002a समृद्धार्थं च सुग्रीवं मन्दधर्मार्थसंग्रहम्
4028002c अत्यर्थमसतां मार्गमेकान्तगतमानसं
4028003a निवृत्तकार्यं सिद्धार्थं प्रमदाभिरतं सदा
4028003c प्राप्तवन्तमभिप्रेतान्सर्वानेव मनोरथान्
4028004a स्वां च पात्नीमभिप्रेतां तारां चापि समीप्सिताम्
4028004c विहरन्तमहोरात्रं कृतार्थं विगतज्वलम्
4028005a क्रीडन्तमिव देवेशं नन्दनेऽप्सरसां गणैः
4028005c मन्त्रिषु न्यस्तकार्यं च मन्त्रिणामनवेक्षकम्
4028006a उत्सन्नराज्यसंदेशं कामवृत्तमवस्थितम्
4028006c निश्चितार्थोऽर्थतत्त्वज्ञः कालधर्मविशेषवित्
4028007a प्रसाद्य वाक्यैर्मधुरैर्हेतुमद्भिर्मनोरमैः
4028007c वाक्यविद्वाक्यतत्त्वज्ञं हरीशं मारुतात्मजः
4028008a हितं तथ्यं च पथ्यं च सामधर्मार्थनीतिमत्
4028008c प्रणयप्रीतिसंयुक्तं विश्वासकृतनिश्चयम्
4028008e हरीश्वरमुपागम्य हनुमान्वाक्यमब्रवीत्
4028009a राज्यं प्राप्तं यशश्चैव कौली श्रीरभिवर्थिता
4028009c मित्राणां संग्रहः शेषस्तद्भवान्कर्तुमर्हति
4028010a यो हि मित्रेषु कालज्ञः सततं साधु वर्तते
4028010c तस्य राज्यं च कीर्तिश्च प्रतापश्चाभिवर्धते
4028011a यस्य कोशश्च दण्डश्च मित्राण्यात्मा च भूमिप
4028011c समवेतानि सर्वाणि स राज्यं महदश्नुते
4028012a तद्भवान्वृत्तसंपन्नः स्थितः पथि निरत्यये
4028012c मित्रार्थमभिनीतार्थं यथावत्कर्तुमर्हति
4028013a यस्तु कालव्यतीतेषु मित्रकार्येषु वर्तते
4028013c स कृत्वा महतोऽप्यर्थान्न मित्रार्थेन युज्यते
4028014a क्रियतां राघवस्यैतद्वैदेह्याः परिमार्गणम्
4028014c तदिदं वीर कार्यं ते कालातीतमरिंदम
4028015a न च कालमतीतं ते निवेदयति कालवित्
4028015c त्वरमाणोऽपि सन्प्राज्ञस्तव राजन्वशानुगः
4028016a कुलस्य केतुः स्फीतस्य दीर्घबन्धुश्च राघवः
4028016c अप्रमेयप्रभावश्च स्वयं चाप्रतिमो गुणैः
4028017a तस्य त्वं कुरु वै कार्यं पूर्वं तेन कृतं तव
4028017c हरीश्वर हरिश्रेष्ठानाज्ञापयितुमर्हसि
4028018a न हि तावद्भवेत्कालो व्यतीतश्चोदनादृते
4028018c चोदितस्य हि कार्यस्य भवेत्कालव्यतिक्रमः
4028019a अकर्तुरपि कार्यस्य भवान्कर्ता हरीश्वर
4028019c किं पुनः प्रतिकर्तुस्ते राज्येन च धनेन च
4028020a शक्तिमानसि विक्रान्तो वानरर्ष्क गणेश्वर
4028020c कर्तुं दाशरथेः प्रीतिमाज्ञायां किं नु सज्जसे
4028021a कामं खलु शरैर्शक्तः सुरासुरमहोरगान्
4028021c वशे दाशरथिः कर्तुं त्वत्प्रतिज्ञां तु काङ्क्षते
4028022a प्राणत्यागाविशङ्केन कृतं तेन तव प्रियम्
4028022c तस्य मार्गाम वैदेहीं पृथिव्यामपि चाम्बरे
4028023a न देवा न च गन्धर्वा नासुरा न मरुद्गणाः
4028023c न च यक्षा भयं तस्य कुर्युः किमुत राक्षसाः
4028024a तदेवं शक्तियुक्तस्य पूर्वं प्रियकृतस्तथा
4028024c रामस्यार्हसि पिङ्गेश कर्तुं सर्वात्मना प्रियम्
4028025a नाधस्तादवनौ नाप्सु गतिर्नोपरि चाम्बरे
4028025c कस्यचित्सज्जतेऽस्माकं कपीश्वर तवाज्ञया
4028026a तदाज्ञापय कः किं ते कृते वसतु कुत्रचित्
4028026c हरयो ह्यप्रधृष्यास्ते सन्ति कोट्यग्रतोऽनघ
4028027a तस्य तद्वचनं श्रुत्वा काले साधुनिवेदितम्
4028027c सुग्रीवः सत्त्वसंपन्नश्चकार मतिमुत्तमाम्
4028028a स संदिदेशाभिमतं नीलं नित्यकृतोद्यमम्
4028028c दिक्षु सर्वासु सर्वेषां सैन्यानामुपसंग्रहे
4028029a यथा सेना समग्रा मे यूथपालाश्च सर्वशः
4028029c समागच्छन्त्यसंगेन सेनाग्राणि तथा कुरु
4028030a ये त्वन्तपालाः प्लवगाः शीघ्रगा व्यवसायिनः
4028030c समानयन्तु ते सैन्यं त्वरिताः शासनान्मम
4028030e स्वयं चानन्तरं सैन्यं भवानेवानुपश्यतु
4028031a त्रिपञ्चरात्रादूर्ध्वं यः प्राप्नुयान्नेह वानरः
4028031c तस्य प्राणान्तिको दण्डो नात्र कार्या विचारणा
4028032a हरींश्च वृद्धानुपयातु साङ्गदो; भवान्ममाज्ञामधिकृत्य निश्चिताम्
4028032c इति व्यवस्थां हरिपुंगवेश्वरो; विधाय वेश्म प्रविवेश वीर्यवान्
4029001a गुहां प्रविष्टे सुग्रीवे विमुक्ते गगने घनैः
4029001c वर्षरात्रोषितो रामः कामशोकाभिपीडितः
4029002a पाण्डुरं गगनं दृष्ट्वा विमलं चन्द्रमण्डलम्
4029002c शारदीं रजनीं चैव दृष्ट्वा ज्योत्स्नानुलेपनाम्
4029003a कामवृत्तं च सुग्रीवं नष्टां च जनकात्मजाम्
4029003c बुद्ध्वा कालमतीतं च मुमोह परमातुरः
4029004a स तु संज्ञामुपागम्य मुहूर्तान्मतिमान्पुनः
4029004c मनःस्थामपि वैदेहीं चिन्तयामास राघवः
4029005a आसीनः पर्वतस्याग्रे हेमधातुविभूषिते
4029005c शारदं गगनं दृष्ट्व जगाम मनसा प्रियाम्
4029006a दृष्ट्वा च विमलं व्योम गतविद्युद्बलाहकम्
4029006c सारसारवसंघुष्टं विललापार्तया गिरा
4029007a सारसारवसंनादैः सारसारवनादिनी
4029007c याश्रमे रमते बाला साद्य मे रमते कथम्
4029008a पुष्पितांश्चासनान्दृष्ट्वा काञ्चनानिव निर्मलान्
4029008c कथं स रमते बाला पश्यन्ती मामपश्यती
4029009a या पुरा कलहंसानां स्वरेण कलभाषिणी
4029009c बुध्यते चारुसर्वाङ्गी साद्य मे बुध्यते कथम्
4029010a निःस्वनं चक्रवाकानां निशम्य सहचारिणाम्
4029010c पुण्डरीकविशालाक्षी कथमेषा भविष्यति
4029011a सरांसि सरितो वापीः काननानि वनानि च
4029011c तां विना मृगशावाक्षीं चरन्नाद्य सुखं लभे
4029012a अपि तां मद्वियोगाच्च सौकुमार्याच्च भामिनीम्
4029012c न दूरं पीडयेत्कामः शरद्गुणनिरन्तरः
4029013a एवमादि नरश्रेष्ठो विललाप नृपात्मजः
4029013c विहंग इव सारङ्गः सलिलं त्रिदशेश्वरात्
4029014a ततश्चञ्चूर्य रम्येषु फलार्थी गिरिसानुषु
4029014c ददर्श पर्युपावृत्तो लक्ष्मीवाँल्लक्ष्मणोऽग्रजम्
4029015a तं चिन्तया दुःसहया परीतं; विसंज्ञमेकं विजने मनस्वी
4029015c भ्रातुर्विषादात्परितापदीनः; समीक्ष्य सौमित्रिरुवाच रामम्
4029016a किमार्य कामस्य वशंगतेन; किमात्मपौरुष्यपराभवेन
4029016c अयं सदा संहृइयते समाधिः; किमत्र योगेन निवर्तितेन
4029017a क्रियाभियोगं मनसः प्रसादं; समाधियोगानुगतं च कालम्
4029017c सहायसामर्थ्यमदीनसत्त्व; स्वकर्महेतुं च कुरुष्व हेतुम्
4029018a न जानकी मानववंशनाथ; त्वया सनाथा सुलभा परेण
4029018c न चाग्निचूडां ज्वलितामुपेत्य; न दह्यते वीरवरार्ह कश्चित्
4029019a सलक्ष्मणं लक्ष्मणमप्रधृष्यं; स्वभावजं वाक्यमुवाच रामः
4029019c हितं च पथ्यं च नयप्रसक्तं; ससामधर्मार्थसमाहितं च
4029020a निःसंशयं कार्यमवेक्षितव्यं; क्रियाविशेषो ह्यनुवर्तितव्यः
4029020c ननु प्रवृत्तस्य दुरासदस्य; कुमारकार्यस्य फलं न चिन्त्यम्
4029021a अथ पद्मपलाशाक्षीं मैथिलीमनुचिन्तयन्
4029021c उवाच लक्ष्मणं रामो मुखेन परिशुष्यता
4029022a तर्पयित्वा सहस्राक्षः सलिलेन वसुंधराम्
4029022c निर्वर्तयित्वा सस्यानि कृतकर्मा व्यवस्थितः
4029023a स्निग्धगम्भीरनिर्घोषाः शैलद्रुमपुरोगमाः
4029023c विसृज्य सलिलं मेघाः परिश्रान्ता नृपात्मज
4029024a नीलोत्पलदलश्यामः श्यामीकृत्वा दिशो दश
4029024c विमदा इव मातङ्गाः शान्तवेगाः पयोधराः
4029025a जलगर्भा महावेगाः कुटजार्जुनगन्धिनः
4029025c चरित्वा विरताः सौम्य वृष्टिवाताः समुद्यताः
4029026a घनानां वारणानां च मयूराणां च लक्ष्मण
4029026c नादः प्रस्रवणानां च प्रशान्तः सहसानघ
4029027a अभिवृष्टा महामेघैर्निर्मलाश्चित्रसानवः
4029027c अनुलिप्ता इवाभान्ति गिरयश्चन्द्ररश्मिभिः
4029028a दर्शयन्ति शरन्नद्यः पुलिनानि शनैः शनैः
4029028c नवसंगमसव्रीडा जघनानीव योषितः
4029029a प्रसन्नसलिलाः सौम्य कुररीभिर्विनादिताः
4029029c चक्रवाकगणाकीर्णा विभान्ति सलिलाशयाः
4029030a अन्योन्यबद्धवैराणां जिगीषूणां नृपात्मज
4029030c उद्योगसमयः सौम्य पार्थिवानामुपस्थितः
4029031a इयं सा प्रथमा यात्रा पार्थिवानां नृपात्मज
4029031c न च पश्यामि सुग्रीवमुद्योगं वा तथाविधम्
4029032a चत्वारो वार्षिका मासा गता वर्षशतोपमाः
4029032c मम शोकाभितप्तस्य सौम्य सीतामपश्यतः
4029033a प्रियाविहीने दुःखार्ते हृतराज्ये विवासिते
4029033c कृपां न कुरुते राजा सुग्रीवो मयि लक्ष्मण
4029034a अनाथो हृतराज्योऽयं रावणेन च धर्षितः
4029034c दीनो दूरगृहः कामी मां चैव शरणं गतः
4029035a इत्येतैः कारणैः सौम्य सुग्रीवस्य दुरात्मनः
4029035c अहं वानरराजस्य परिभूतः परंतप
4029036a स कालं परिसंख्याय सीतायाः परिमार्गणे
4029036c कृतार्थः समयं कृत्वा दुर्मतिर्नावबुध्यते
4029037a त्वं प्रविश्य च किष्किन्धां ब्रूहि वानरपुंगवम्
4029037c मूर्खं ग्राम्य सुखे सक्तं सुग्रीवं वचनान्मम
4029038a अर्थिनामुपपन्नानां पूर्वं चाप्युपकारिणाम्
4029038c आशां संश्रुत्य यो हन्ति स लोके पुरुषाधमः
4029039a शुभं वा यदि वा पापं यो हि वाक्यमुदीरितम्
4029039c सत्येन परिगृह्णाति स वीरः पुरुषोत्तमः
4029040a कृतार्था ह्यकृतार्थानां मित्राणां न भवन्ति ये
4029040c तान्मृतानपि क्रव्यादः कृतघ्नान्नोपभुञ्जते
4029041a नूनं काञ्चनपृष्ठस्य विकृष्टस्य मया रणे
4029041c द्रष्टुमिच्छन्ति चापस्य रूपं विद्युद्गणोपमम्
4029042a घोरं ज्यातलनिर्घोषं क्रुद्धस्य मम संयुगे
4029042c निर्घोषमिव वज्रस्य पुनः संश्रोतुमिच्छति
4029043a काममेवंगतेऽप्यस्य परिज्ञाते पराक्रमे
4029043c त्वत्सहायस्य मे वीर न चिन्ता स्यान्नृपात्मज
4029044a यदर्थमयमारम्भः कृतः परपुरंजय
4029044c समयं नाभिजानाति कृतार्थः प्लवगेश्वरः
4029045a वर्षासमयकालं तु प्रतिज्ञाय हरीश्वरः
4029045c व्यतीतांश्चतुरो मासान्विहरन्नावबुध्यते
4029046a सामात्यपरिषत्क्रीडन्पानमेवोपसेवते
4029046c शोकदीनेषु नास्मासु सुग्रीवः कुरुते दयाम्
4029047a उच्यतां गच्छ सुग्रीवस्त्वया वत्स महाबल
4029047c मम रोषस्य यद्रूपं ब्रूयाश्चैनमिदं वचः
4029048a न च संकुचितः पन्था येन वाली हतो गतः
4029048c समये तिष्ठ सुग्रीवमा वालिपथमन्वगाः
4029049a एक एव रणे वाली शरेण निहतो मया
4029049c त्वां तु सत्यादतिक्रान्तं हनिष्यामि सबान्धवम्
4029050a तदेवं विहिते कार्ये यद्धितं पुरुषर्षभ
4029050c तत्तद्ब्रूहि नरश्रेष्ठ त्वर कालव्यतिक्रमः
4029051a कुरुष्व सत्यं मयि वानरेश्वर; प्रतिश्रुतं धर्ममवेक्ष्य शाश्वतम्
4029051c मा वालिनं प्रेत्य गतो यमक्षयं; त्वमद्य पश्येर्मम चोदितैः शरैः
4029052a स पूर्वजं तीव्रविवृद्धकोपं; लालप्यमानं प्रसमीक्ष्य दीनम्
4029052c चकार तीव्रां मतिमुग्रतेजा; हरीश्वरमानववंशनाथः
4030001a स कामिनं दीनमदीनसत्त्वः; शोकाभिपन्नं समुदीर्णकोपम्
4030001c नरेन्द्रसूनुर्नरदेवपुत्रं; रामानुजः पूर्वजमित्युवाच
4030002a न वानरः स्थास्यति साधुवृत्ते; न मंस्यते कार्यफलानुषङ्गान्
4030002c न भक्ष्यते वानरराज्यलक्ष्मीं; तथा हि नाभिक्रमतेऽस्य बुद्धिः
4030003a मतिक्षयाद्ग्राम्यसुखेषु सक्त;स्तव प्रसादाप्रतिकारबुद्धिः
4030003c हतोऽग्रजं पश्यतु वालिनं स; न राज्यमेवं विगुणस्य देयम्
4030004a न धारये कोपमुदीर्णवेगं; निहन्मि सुग्रीवमसत्यमद्य
4030004c हरिप्रवीरैः सह वालिपुत्रो; नरेन्द्रपत्न्या विचयं करोतु
4030005a तमात्तबाणासनमुत्पतन्तं; निवेदितार्थं रणचण्डकोपम्
4030005c उवच रामः परवीरहन्ता; स्ववेक्षितं सानुनयं च वाक्यम्
4030006a न हि वै त्वद्विधो लोके पापमेवं समाचरेत्
4030006c पापमार्येण यो हन्ति स वीरः पुरुषोत्तमः
4030007a नेदमद्य त्वया ग्राह्यं साधुवृत्तेन लक्ष्मण
4030007c तां प्रीतिमनुवर्तस्व पूर्ववृत्तं च संगतम्
4030008a सामोपहितया वाचा रूक्षाणि परिवर्जयन्
4030008c वक्तुमर्हसि सुग्रीवं व्यतीतं कालपर्यये
4030009a सोऽ ग्रजेनानुशिष्टार्थो यथावत्पुरुषर्षभः
4030009c प्रविवेश पुरीं वीरो लक्ष्मणः परवीरहा
4030010a ततः शुभमतिः प्राज्ञो भ्रातुः प्रियहिते रतः
4030010c लक्ष्मणः प्रतिसंरब्धो जगाम भवनं कपेः
4030011a शक्रबाणासनप्रख्यं धनुः कालान्तकोपमः
4030011c प्रगृह्य गिरिशृङ्गाभं मन्दरः सानुमानिव
4030012a यथोक्तकारी वचनमुत्तरं चैव सोत्तरम्
4030012c बृहस्पतिसमो बुद्ध्या मत्त्वा रामानुजस्तदा
4030013a कामक्रोधसमुत्थेन भ्रातुः कोपाग्निना वृतः
4030013c प्रभञ्जन इवाप्रीतः प्रययौ लक्ष्मणस्तदा
4030014a सालतालाश्वकर्णांश्च तरसा पातयन्बहून्
4030014c पर्यस्यन्गिरिकूटानि द्रुमानन्यांश्च वेगतः
4030015a शिलाश्च शकलीकुर्वन्पद्भ्यां गज इवाशुगः
4030015c दूरमेकपदं त्यक्त्वा ययौ कार्यवशाद्द्रुतम्
4030016a तामपश्यद्बलाकीर्णां हरिराजमहापुरीम्
4030016c दुर्गामिक्ष्वाकुशार्दूलः किष्किन्धां गिरिसंकटे
4030017a रोषात्प्रस्फुरमाणौष्ठः सुग्रीवं प्रति कल्ष्मणः
4030017c ददर्श वानरान्भीमान्किष्किन्धाया बहिश्चरान्
4030018a शैलशृङ्गाणि शतशः प्रवृद्धांश्च महीरुहान्
4030018c जगृहुः कुञ्जरप्रख्या वानराः पर्वतान्तरे
4030019a तान्गृहीतप्रहरणान्हरीन्दृष्ट्वा तु लक्ष्मणः
4030019c बभूव द्विगुणं क्रुद्धो बह्विन्धन इवानलः
4030020a तं ते भयपरीताङ्गाः क्रुद्धं दृष्ट्वा प्लवंगमाः
4030020c कालमृत्युयुगान्ताभं शतशो विद्रुता दिशः
4030021a ततः सुग्रीवभवनं प्रविश्य हरिपुंगवाः
4030021c क्रोधमागमनं चैव लक्ष्मणस्य न्यवेदयन्
4030022a तारया सहितः कामी सक्तः कपिवृषो रहः
4030022c न तेषां कपिवीराणां शुश्राव वचनं तदा
4030023a ततः सचिवसंदिष्टा हरयो रोमहर्षणाः
4030023c गिरिकुञ्जरमेघाभा नगर्या निर्ययुस्तदा
4030024a नखदंष्ट्रायुधा घोराः सर्वे विकृतदर्शनाः
4030024c सर्वे शार्दूलदर्पाश्च सर्वे च विकृताननाः
4030025a दशनागबलाः केचित्केचिद्दशगुणोत्तराः
4030025c केचिन्नागसहस्रस्य बभूवुस्तुल्यविक्रमाः
4030026a कृत्स्नां हि कपिभिर्व्याप्तां द्रुमहस्तैर्महाबलैः
4030026c अपश्यल्लक्ष्मणः क्रुद्धः किष्किन्धां तां दुरासदम्
4030027a ततस्ते हरयः सर्वे प्राकारपरिखान्तरात्
4030027c निष्क्रम्योदग्रसत्त्वास्तु तस्थुराविष्कृतं तदा
4030028a सुग्रीवस्य प्रमादं च पूर्वजं चार्तमात्मवान्
4030028c बुद्ध्वा कोपवशं वीरः पुनरेव जगाम सः
4030029a स दीर्घोष्णमहोच्छ्वासः कोपसंरक्तलोचनः
4030029c बभूव नरशार्दूलसधूम इव पावकः
4030030a बाणशल्यस्फुरज्जिह्वः सायकासनभोगवान्
4030030c स्वतेजोविषसंघातः पञ्चास्य इव पन्नगः
4030031a तं दीप्तमिव कालाग्निं नागेन्द्रमिव कोपितम्
4030031c समासाद्याङ्गदस्त्रासाद्विषादमगमद्भृशम्
4030032a सोऽङ्गदं रोषताम्राक्षः संदिदेश महायशाः
4030032c सुग्रीवः कथ्यतां वत्स ममागमनमित्युत
4030033a एष रामानुजः प्राप्तस्त्वत्सकाशमरिंदमः
4030033c भ्रातुर्व्यसनसंतप्तो द्वारि तिष्ठति लक्ष्मणः
4030034a लक्ष्मणस्य वचः श्रुत्वा शोकाविष्टोऽङ्गदोऽब्रवीत्
4030034c पितुः समीपमागम्य सौमित्रिरयमागतः
4030035a ते महौघनिभं दृष्ट्वा वज्राशनिसमस्वनम्
4030035c सिंहनादं समं चक्रुर्लक्ष्मणस्य समीपतः
4030036a तेन शब्देन महता प्रत्यबुध्यत वानरः
4030036c मदविह्वलताम्राक्षो व्याकुलस्रग्विभूषणः
4030037a अथाङ्गदवचः श्रुत्वा तेनैव च समागतौ
4030037c मन्त्रिणो वानरेन्द्रस्य संमतोदारदर्शिनौ
4030038a प्लक्षश्चैव प्रभावश्च मन्त्रिणावर्थधर्मयोः
4030038c वक्तुमुच्चावचं प्राप्तं लक्ष्मणं तौ शशंसतुः
4030039a प्रसादयित्वा सुग्रीवं वचनैः सामनिश्चितैः
4030039c आसीनं पर्युपासीनौ यथा शक्रं मरुत्पतिम्
4030040a सत्यसंधौ महाभागौ भ्रातरौ रामलक्ष्मणौ
4030040c वयस्य भावं संप्राप्तौ राज्यार्हौ राज्यदायिनौ
4030041a तयोरेको धनुष्पाणिर्द्वारि तिष्ठति लक्ष्मणः
4030041c यस्य भीताः प्रवेपन्ते नादान्मुञ्चन्ति वानराः
4030042a स एष राघवभ्राता लक्ष्मणो वाक्यसारथिः
4030042c व्यवसाय रथः प्राप्तस्तस्य रामस्य शासनात्
4030043a तस्य मूर्ध्ना प्रणम्य त्वं सपुत्रः सह बन्धुभिः
4030043c राजंस्तिष्ठ स्वसमये भव सत्यप्रतिश्रवः
4031001a अङ्गदस्य वचः श्रुत्वा सुग्रीवः सचिवैः सह
4031001c लक्ष्मणं कुपितं श्रुत्वा मुमोचासनमात्मवान्
4031002a सचिवानब्रवीद्वाक्यं निश्चित्य गुरुलाघवम्
4031002c मन्त्रज्ञान्मन्त्रकुशलो मन्त्रेषु परिनिष्ठितः
4031003a न मे दुर्व्याहृतं किंचिन्नापि मे दुरनुष्ठितम्
4031003c लक्ष्मणो राघवभ्राता क्रुद्धः किमिति चिन्तये
4031004a असुहृद्भिर्ममामित्रैर्नित्यमन्तरदर्शिभिः
4031004c मम दोषानसंभूताञ्श्रावितो राघवानुजः
4031005a अत्र तावद्यथाबुद्धि सर्वैरेव यथाविधि
4031005c भवद्भिर्निश्चयस्तस्य विज्ञेयो निपुणं शनैः
4031006a न खल्वस्ति मम त्रासो लक्ष्मणान्नापि राघवात्
4031006c मित्रं त्वस्थान कुपितं जनयत्येव संभ्रमम्
4031007a सर्वथा सुकरं मित्रं दुष्करं परिपालनम्
4031007c अनित्यत्वात्तु चित्तानां प्रीतिरल्पेऽपि भिद्यते
4031008a अतोनिमित्तं त्रस्तोऽहं रामेण तु महात्मना
4031008c यन्ममोपकृतं शक्यं प्रतिकर्तुं न तन्मया
4031009a सुग्रीवेणैवमुक्तस्तु हनुमान्हरिपुंगवः
4031009c उवाच स्वेन तर्केण मध्ये वानरमन्त्रिणाम्
4031010a सर्वथा नैतदाश्चर्यं यत्त्वं हरिगणेश्वर
4031010c न विस्मरसि सुस्निग्धमुपकारकृतं शुभम्
4031011a राघवेण तु शूरेण भयमुत्सृज्य दूरतः
4031011c त्वत्प्रियार्थं हतो वाली शक्रतुल्यपराक्रमः
4031012a सर्वथा प्रणयात्क्रुद्धो राघवो नात्र संशयः
4031012c भ्रातरं स प्रहितवाँल्लक्ष्मणं लक्ष्मिवर्धनम्
4031013a त्वं प्रमत्तो न जानीषे कालं कलविदां वर
4031013c फुल्लसप्तच्छदश्यामा प्रवृत्ता तु शरच्छिवा
4031014a निर्मल ग्रहनक्षत्रा द्यौः प्रनष्टबलाहका
4031014c प्रसन्नाश्च दिशः सर्वाः सरितश्च सरांसि च
4031015a प्राप्तमुद्योगकालं तु नावैषि हरिपुंगव
4031015c त्वं प्रमत्त इति व्यक्तं लक्ष्मणोऽयमिहागतः
4031016a आर्तस्य हृतदारस्य परुषं पुरुषान्तरात्
4031016c वचनं मर्षणीयं ते राघवस्य महात्मनः
4031017a कृतापराधस्य हि ते नान्यत्पश्याम्यहं क्षमम्
4031017c अन्तरेणाञ्जलिं बद्ध्वा लक्ष्मणस्य प्रसादनात्
4031018a नियुक्तैर्मन्त्रिभिर्वाच्यो अवश्यं पार्थिवो हितम्
4031018c अत एव भयं त्यक्त्वा ब्रवीम्यवधृतं वचः
4031019a अभिक्रुद्धः समर्थो हि चापमुद्यम्य राघवः
4031019c सदेवासुरगन्धर्वं वशे स्थापयितुं जगत्
4031020a न स क्षमः कोपयितुं यः प्रसाद्य पुनर्भवेत्
4031020c पूर्वोपकारं स्मरता कृतज्ञेन विशेषतः
4031021a तस्य मूर्ध्ना प्रणम्य त्वं सपुत्रः ससुहृज्जनः
4031021c राजंस्तिष्ठ स्वसमये भर्तुर्भार्येव तद्वशे
4031022a न रामरामानुजशासनं त्वया; कपीन्द्रयुक्तं मनसाप्यपोहितुम्
4031022c मनो हि ते ज्ञास्यति मानुषं बलं; सराघवस्यास्य सुरेन्द्रवर्चसः
4032001a अथ प्रतिसमादिष्टो लक्ष्मणः परवीरहा
4032001c प्रविवेश गुहां घोरां किष्किन्धां रामशासनात्
4032002a द्वारस्था हरयस्तत्र महाकाया महाबलाः
4032002c बभूवुर्लक्ष्मणं दृष्ट्वा सर्वे प्राञ्जलयः स्थिताः
4032003a निःश्वसन्तं तु तं दृष्ट्वा क्रुद्धं दशरथात्मजम्
4032003c बभूवुर्हरयस्त्रस्ता न चैनं पर्यवारयन्
4032004a स तं रत्नमयीं श्रीमान्दिव्यां पुष्पितकाननाम्
4032004c रम्यां रत्नसमाकीर्णां ददर्श महतीं गुहाम्
4032005a हर्म्यप्रासादसंबाधां नानापण्योपशोभिताम्
4032005c सर्वकामफलैर्वृक्षैः पुष्पितैरुपशोभिताम्
4032006a देवगन्धर्वपुत्रैश्च वानरैः कामरूपिभिः
4032006c दिव्य माल्याम्बरधारैः शोभितां प्रियदर्शनैः
4032007a चन्दनागरुपद्मानां गन्धैः सुरभिगन्धिनाम्
4032007c मैरेयाणां मधूनां च संमोदितमहापथाम्
4032008a विन्ध्यमेरुगिरिप्रस्थैः प्रासादैर्नैकभूमिभिः
4032008c ददर्श गिरिनद्यश्च विमलास्तत्र राघवः
4032009a अङ्गदस्य गृहं रम्यं मैन्दस्य द्विविदस्य च
4032009c गवयस्य गवाक्षस्य गजस्य शरभस्य च
4032010a विद्युन्मालेश्च संपातेः सूर्याक्षस्य हनूमतः
4032010c वीरबाहोः सुबाहोश्च नलस्य च महात्मनः
4032011a कुमुदस्य सुषेणस्य तारजाम्बवतोस्तथा
4032011c दधिवक्त्रस्य नीलस्य सुपाटलसुनेत्रयोः
4032012a एतेषां कपिमुख्यानां राजमार्गे महात्मनाम्
4032012c ददर्श गृहमुख्यानि महासाराणि लक्ष्मणः
4032013a पाण्डुराभ्रप्रकाशानि दिव्यमाल्ययुतानि च
4032013c प्रभूतधनधान्यानि स्त्रीरत्नैः शोभितानि च
4032014a पाण्डुरेण तु शैलेन परिक्षिप्तं दुरासदम्
4032014c वानरेन्द्रगृहं रम्यं महेन्द्रसदनोपमम्
4032015a शुल्कैः प्रासादशिखरैः कैलासशिखरोपमैः
4032015c सर्वकामफलैर्वृक्षैः पुष्टितैरुपशोभितम्
4032016a महेन्द्रदत्तैः श्रीमद्भिर्नीलजीमूतसंनिभैः
4032016c दिव्यपुष्पफलैर्वृक्षैः शीतच्छायैर्मनोरमैः
4032017a हरिभिः संवृतद्वारं बलिभिः शस्त्रपाणिभिः
4032017c दिव्यमाल्यावृतं शुभ्रं तप्तकाञ्चनतोरणम्
4032018a सुग्रीवस्य गृहं रम्यं प्रविवेश महाबलः
4032018c अवार्यमाणः सौमित्रिर्महाभ्रमिव भास्करः
4032019a स सप्त कक्ष्या धर्मात्मा यानासनसमावृताः
4032019c प्रविश्य सुमहद्गुप्तं ददर्शान्तःपुरं महत्
4032020a हैमराजतपर्यङ्कैर्बहुभिश्च वरासनैः
4032020c महार्हास्तरणोपेतैस्तत्र तत्रोपशोभितम्
4032021a प्रविशन्नेव सततं शुश्राव मधुरस्वरम्
4032021c तन्त्रीगीतसमाकीर्णं समगीतपदाक्षरम्
4032022a बह्वीश्च विविधाकारा रूपयौवनगर्विताः
4032022c स्त्रियः सुग्रीवभवने ददर्श स महाबलः
4032023a दृष्ट्वाभिजनसंपन्नाश्चित्रमाल्यकृतस्रजः
4032023c वरमाल्यकृतव्यग्रा भूषणोत्तमभूषिताः
4032024a नातृप्तान्नाति च व्यग्रान्नानुदात्तपरिच्छदान्
4032024c सुग्रीवानुचरांश्चापि लक्षयामास लक्ष्मणः
4032025a ततः सुग्रीवमासीनं काञ्चने परमासने
4032025c महार्हास्तरणोपेते ददर्शादित्यसंनिभम्
4032026a दिव्याभरणचित्राङ्गं दिव्यरूपं यशस्विनम्
4032026c दिव्यमाल्याम्बरधरं महेन्द्रमिव दुर्जयम्
4032026e दिव्याभरणमाल्याभिः प्रमदाभिः समावृतम्
4032027a रुमां तु वीरः परिरभ्य गाढं; वरासनस्थो वरहेमवर्णः
4032027c ददर्श सौमित्रिमदीनसत्त्वं; विशालनेत्रः सुविशालनेत्रम्
4033001a तमप्रतिहतं क्रुद्धं प्रविष्टं पुरुषर्षभम्
4033001c सुग्रीवो लक्ष्मणं दृष्ट्वा बभूव व्यथितेन्द्रियः
4033002a क्रुद्धं निःश्वसमानं तं प्रदीप्तमिव तेजसा
4033002c भ्रातुर्व्यसनसंतप्तं दृष्ट्वा दशरथात्मजम्
4033003a उत्पपात हरिश्रेष्ठो हित्वा सौवर्णमासनम्
4033003c महान्महेन्द्रस्य यथा स्वलंकृत इव ध्वजः
4033004a उत्पतन्तमनूत्पेतू रुमाप्रभृतयः स्त्रियः
4033004c सुग्रीवं गगने पूर्णं चन्द्रं तारागणा इव
4033005a संरक्तनयनः श्रीमान्विचचाल कृताञ्जलिः
4033005c बभूवावस्थितस्तत्र कल्पवृक्षो महानिव
4033006a रुमा द्वितीयं सुग्रीवं नारीमध्यगतं स्थितम्
4033006c अब्रवील्लक्ष्मणः क्रुद्धः सतारं शशिनं यथा
4033007a सत्त्वाभिजनसंपन्नः सानुक्रोशो जितेन्द्रियः
4033007c कृतज्ञः सत्यवादी च राजा लोके महीयते
4033008a यस्तु राजा स्थितोऽधर्मे मित्राणामुपकारिणाम्
4033008c मिथ्याप्रतिज्ञां कुरुते को नृशंसतरस्ततः
4033009a शतमश्वानृते हन्ति सहस्रं तु गवानृते
4033009c आत्मानं स्वजनं हन्ति पुरुषः पुरुषानृते
4033010a पूर्वं कृतार्थो मित्राणां न तत्प्रतिकरोति यः
4033010c कृतघ्नः सर्वभूतानां स वध्यः प्लवगेश्वर
4033011a गीतोऽयं ब्रह्मणा श्लोकः सर्वलोकनमस्कृतः
4033011c दृष्ट्वा कृतघ्नं क्रुद्धेन तं निबोध प्लवंगम
4033012a ब्रह्मघ्ने च सुरापे च चोरे भग्नव्रते तथा
4033012c निष्कृतिर्विहिता सद्भिः कृतघ्ने नास्ति निष्कृतिः
4033013a अनार्यस्त्वं कृतघ्नश्च मिथ्यावादी च वानर
4033013c पूर्वं कृतार्थो रामस्य न तत्प्रतिकरोषि यत्
4033014a ननु नाम कृतार्थेन त्वया रामस्य वानर
4033014c सीताया मार्गणे यत्नः कर्तव्यः कृतमिच्छता
4033015a स त्वं ग्राम्येषु भोगेषु सक्तो मिथ्या प्रतिश्रवः
4033015c न त्वां रामो विजानीते सर्पं मण्डूकराविणम्
4033016a महाभागेन रामेण पापः करुणवेदिना
4033016c हरीणां प्रापितो राज्यं त्वं दुरात्मा महात्मना
4033017a कृतं चेन्नाभिजानीषे रामस्याक्लिष्टकर्मणः
4033017c सद्यस्त्वं निशितैर्बाणैर्हतो द्रक्ष्यसि वालिनम्
4033018a न च संकुचितः पन्था येन वाली हतो गतः
4033018c समये तिष्ठ सुग्रीव मा वालिपथमन्वगाः
4033019a न नूनमिक्ष्वाकुवरस्य कार्मुका;च्च्युताञ्शरान्पश्यसि वज्रसंनिभान्
4033019c ततः सुखं नाम निषेवसे सुखी; न रामकार्यं मनसाप्यवेक्षसे
4034001a तथा ब्रुवाणं सौमित्रिं प्रदीप्तमिव तेजसा
4034001c अब्रवील्लक्ष्मणं तारा ताराधिपनिभानना
4034002a नैवं लक्ष्मण वक्तव्यो नायं परुषमर्हति
4034002c हरीणामीश्वरः श्रोतुं तव वक्त्राद्विशेषतः
4034003a नैवाकृतज्ञः सुग्रीवो न शठो नापि दारुणः
4034003c नैवानृतकथो वीर न जिह्मश्च कपीश्वरः
4034004a उपकारं कृतं वीरो नाप्ययं विस्मृतः कपिः
4034004c रामेण वीर सुग्रीवो यदन्यैर्दुष्करं रणे
4034005a रामप्रसादात्कीर्तिं च कपिराज्यं च शाश्वतम्
4034005c प्राप्तवानिह सुग्रीवो रुमां मां च परंतप
4034006a सुदुःखं शायितः पूर्वं प्राप्येदं सुखमुत्तमम्
4034006c प्राप्तकालं न जानीते विश्वामित्रो यथा मुनिः
4034007a घृताच्यां किल संसक्तो दशवर्षाणि लक्ष्मण
4034007c अहोऽमन्यत धर्मात्मा विश्वामित्रो महामुनिः
4034008a स हि प्राप्तं न जानीते कालं कालविदां वरः
4034008c विश्वामित्रो महातेजाः किं पुनर्यः पृथग्जनः
4034009a देहधर्मं गतस्यास्य परिश्रान्तस्य लक्ष्मण
4034009c अवितृप्तस्य कामेषु रामः क्षन्तुमिहार्हति
4034010a न च रोषवशं तात गन्तुमर्हसि लक्ष्मण
4034010c निश्चयार्थमविज्ञाय सहसा प्राकृतो यथा
4034011a सत्त्वयुक्ता हि पुरुषास्त्वद्विधाः पुरुषर्षभ
4034011c अविमृश्य न रोषस्य सहसा यान्ति वश्यताम्
4034012a प्रसादये त्वां धर्मज्ञ सुग्रीवार्थे समाहिता
4034012c महान्रोषसमुत्पन्नः संरम्भस्त्यज्यतामयम्
4034013a रुमां मां कपिराज्यं च धनधान्यवसूनि च
4034013c रामप्रियार्थं सुग्रीवस्त्यजेदिति मतिर्मम
4034014a समानेष्व्यति सुग्रीवः सीतया सह राघवम्
4034014c शशाङ्कमिव रोहिष्या निहत्वा रावणं रणे
4034015a शतकोटिसहस्राणि लङ्कायां किल रक्षसाम्
4034015c अयुतानि च षट्त्रिंशत्सहस्राणि शतानि च
4034016a अहत्वा तांश्च दुर्धर्षान्राक्षसान्कामरूपिणः
4034016c न शक्यो रावणो हन्तुं येन सा मैथिली हृता
4034017a ते न शक्या रणे हन्तुमसहायेन लक्ष्मण
4034017c रावणः क्रूरकर्मा च सुग्रीवेण विशेषतः
4034018a एवमाख्यातवान्वाली स ह्यभिज्ञो हरीश्वरः
4034018c आगमस्तु न मे व्यक्तः श्रवात्तस्य ब्रवीम्यहम्
4034019a त्वत्सहायनिमित्तं वै प्रेषिता हरिपुंगवाः
4034019c आनेतुं वानरान्युद्धे सुबहून्हरियूथपान्
4034020a तांश्च प्रतीक्षमाणोऽयं विक्रान्तान्सुमहाबलान्
4034020c राघवस्यार्थसिद्ध्यर्थं न निर्याति हरीश्वरः
4034021a कृता तु संस्था सौमित्रे सुग्रीवेण यथापुरा
4034021c अद्य तैर्वानरैर्सर्वैरागन्तव्यं महाबलैः
4034022a ऋक्षकोटिसहस्राणि गोलाङ्गूलशतानि च
4034022c अद्य त्वामुपयास्यन्ति जहि कोपमरिंदम
4034022e कोट्योऽनेकास्तु काकुत्स्थ कपीनां दीप्ततेजसाम्
4034023a तव हि मुखमिदं निरीक्ष्य कोपा;त्क्षतजनिभे नयने निरीक्षमाणाः
4034023c हरिवरवनिता न यान्ति शान्तिं; प्रथमभयस्य हि शङ्किताः स्म सर्वाः
4035001a इत्युक्तस्तारया वाक्यं प्रश्रितं धर्मसंहितम्
4035001c मृदुस्वभावः सौमित्रिः प्रतिजग्राह तद्वचः
4035002a तस्मिन्प्रतिगृहीते तु वाक्ये हरिगणेश्वरः
4035002c लक्ष्मणात्सुमहत्त्रासं वस्त्रं क्लिन्नमिवात्यजत्
4035003a ततः कण्ठगतं माल्यं चित्रं बहुगुणं महत्
4035003c चिच्छेद विमदश्चासीत्सुग्रीवो वानरेश्वरः
4035004a स लक्ष्मणं भीमबलं सर्ववानरसत्तमः
4035004c अब्रवीत्प्रश्रितं वाक्यं सुग्रीवः संप्रहर्षयन्
4035005a प्रनष्टा श्रीश्च कीर्तिश्च कपिराज्यं च शाश्वतम्
4035005c रामप्रसादात्सौमित्रे पुनः प्राप्तमिदं मया
4035006a कः शक्तस्तस्य देवस्य ख्यातस्य स्वेन कर्मणा
4035006c तादृशं विक्रमं वीर प्रतिकर्तुमरिंदम
4035007a सीतां प्राप्स्यति धर्मात्मा वधिष्यति च रावणम्
4035007c सहायमात्रेण मया राघवः स्वेन तेजसा
4035008a सहायकृत्यं हि तस्य येन सप्त महाद्रुमाः
4035008c शैलश्च वसुधा चैव बाणेनैकेन दारिताः
4035009a धनुर्विस्फारमाणस्य यस्य शब्देन लक्ष्मण
4035009c सशैला कम्पिता भूमिः सहायैस्तस्य किं नु वै
4035010a अनुयात्रां नरेन्द्रस्य करिष्येऽहं नरर्षभ
4035010c गच्छतो रावणं हन्तुं वैरिणं सपुरःसरम्
4035011a यदि किंचिदतिक्रान्तं विश्वासात्प्रणयेन वा
4035011c प्रेष्यस्य क्षमितव्यं मे न कश्चिन्नापराध्यति
4035012a इति तस्य ब्रुवाणस्य सुग्रीवस्य महात्मनः
4035012c अभवल्लक्ष्मणः प्रीतः प्रेंणा चेदमुवाच ह
4035013a सर्वथा हि मम भ्राता सनाथो वानरेश्वर
4035013c त्वया नाथेन सुग्रीव प्रश्रितेन विशेषतः
4035014a यस्ते प्रभावः सुग्रीव यच्च ते शौचमुत्तमम्
4035014c अर्हस्तं कपिराज्यस्य श्रियं भोक्तुमनुत्तमाम्
4035015a सहायेन च सुग्रीव त्वया रामः प्रतापवान्
4035015c वधिष्यति रणे शत्रूनचिरान्नात्र संशयः
4035016a धर्मज्ञस्य कृतज्ञस्य संग्रामेष्वनिवर्तिनः
4035016c उपपन्नं च युक्तं च सुग्रीव तव भाषितम्
4035017a दोषज्ञः सति सामर्थ्ये कोऽन्यो भाषितुमर्हति
4035017c वर्जयित्वा मम ज्येष्ठं त्वां च वानरसत्तम
4035018a सदृशश्चासि रामस्य विक्रमेण बलेन च
4035018c सहायो दैवतैर्दत्तश्चिराय हरिपुंगव
4035019a किं तु शीघ्रमितो वीर निष्क्राम त्वं मया सह
4035019c सान्त्वयस्व वयस्यं च भार्याहरणदुःखितम्
4035020a यच्च शोकाभिभूतस्य श्रुत्वा रामस्य भाषितम्
4035020c मया त्वं परुषाण्युक्तस्तच्च त्वं क्षन्तुमर्हसि
4036001a एवमुक्तस्तु सुग्रीवो लक्ष्मणेन महात्मना
4036001c हनुमन्तं स्थितं पार्श्वे सचिवं वाक्यमब्रवीत्
4036002a महेन्द्रहिमवद्विन्ध्यकैलासशिखरेषु च
4036002c मन्दरे पाण्डुशिखरे पञ्चशैलेषु ये स्थिताः
4036003a तरुणादित्यवर्णेषु भ्राजमानेषु सर्वशः
4036003c पर्वतेषु समुद्रान्ते पश्चिमस्यां तु ये दिशि
4036004a आदित्यभवने चैव गिरौ संध्याभ्रसंनिभे
4036004c पद्मतालवनं भीमं संश्रिता हरिपुंगवाः
4036005a अञ्जनाम्बुदसंकाशाः कुञ्जरप्रतिमौजसः
4036005c अञ्जने परते चैव ये वसन्ति प्लवंगमाः
4036006a मनःशिला गुहावासा वानराः कनकप्रभाः
4036006c मेरुपार्श्वगताश्चैव ये च धूम्रगिरिं श्रिताः
4036007a तरुणादित्यवर्णाश्च पर्वते ये महारुणे
4036007c पिबन्तो मधुमैरेयं भीमवेगाः प्लवंगमाः
4036008a वनेषु च सुरम्येषु सुगन्धिषु महत्सु च
4036008c तापसानां च रम्येषु वनान्तेषु समन्ततः
4036009a तांस्तांस्त्वमानय क्षिप्रं पृथिव्यां सर्ववानरान्
4036009c सामदानादिभिः कल्पैराशु प्रेषय वानरान्
4036010a प्रेषिताः प्रथमं ये च मया दूता महाजवाः
4036010c त्वरणार्थं तु भूयस्त्वं हरीन्संप्रेषयापरान्
4036011a ये प्रसक्ताश्च कामेषु दीर्घसूत्राश्च वानराः
4036011c इहानयस्व तान्सर्वाञ्शीघ्रं तु मम शासनात्
4036012a अहोभिर्दशभिर्ये च नागच्छन्ति ममाज्ञया
4036012c हन्तव्यास्ते दुरात्मानो राजशासनदूषकाः
4036013a शतान्यथ सहस्राणि कोट्यश्च मम शासनात्
4036013c प्रयान्तु कपिसिंहानां दिशो मम मते स्थिताः
4036014a मेघपर्वतसंकाशाश्छादयन्त इवाम्बरम्
4036014c घोररूपाः कपिश्रेष्ठा यान्तु मच्छासनादितः
4036015a ते गतिज्ञा गतिं गत्वा पृथिव्यां सर्ववानराः
4036015c आनयन्तु हरीन्सर्वांस्त्वरिताः शासनान्मम
4036016a तस्य वानरराजस्य श्रुत्वा वायुसुतो वचः
4036016c दिक्षु सर्वासु विक्रान्तान्प्रेषयामास वानरान्
4036017a ते पदं विष्णुविक्रान्तं पतत्रिज्योतिरध्वगाः
4036017c प्रयाताः प्रहिता राज्ञा हरयस्तत्क्षणेन वै
4036018a ते समुद्रेषु गिरिषु वनेषु च सरित्सु च
4036018c वानरा वानरान्सर्वान्रामहेतोरचोदयन्
4036019a मृत्युकालोपमस्याज्ञां राजराजस्य वानराः
4036019c सुग्रीवस्याययुः श्रुत्वा सुग्रीवभयदर्शिनः
4036020a ततस्तेऽञ्जनसंकाशा गिरेस्तस्मान्महाजवाः
4036020c तिस्रः कोट्यः प्लवंगानां निर्ययुर्यत्र राघवः
4036021a अस्तं गच्छति यत्रार्कस्तस्मिन्गिरिवरे रताः
4036021c तप्तहेमसमाभासास्तस्मात्कोट्यो दशच्युताः
4036022a कैलास शिखरेभ्यश्च सिंहकेसरवर्चसाम्
4036022c ततः कोटिसहस्राणि वानराणामुपागमन्
4036023a फलमूलेन जीवन्तो हिमवन्तमुपाश्रिताः
4036023c तेषां कोटिसहस्राणां सहस्रं समवर्तत
4036024a अङ्गारक समानानां भीमानां भीमकर्मणाम्
4036024c विन्ध्याद्वानरकोटीनां सहस्राण्यपतन्द्रुतम्
4036025a क्षीरोदवेलानिलयास्तमालवनवासिनः
4036025c नारिकेलाशनाश्चैव तेषां संख्या न विद्यते
4036026a वनेभ्यो गह्वरेभ्यश्च सरिद्भ्यश्च महाजवाः
4036026c आगच्छद्वानरी सेना पिबन्तीव दिवाकरम्
4036027a ये तु त्वरयितुं याता वानराः सर्ववानरान्
4036027c ते वीरा हिमवच्छैलं ददृशुस्तं महाद्रुमम्
4036028a तस्मिन्गिरिवरे रम्ये यज्ञो महेश्वरः पुरा
4036028c सर्वदेवमनस्तोषो बभौ दिव्यो मनोहरः
4036029a अन्नविष्यन्दजातानि मूलानि च फलानि च
4036029c अमृतस्वादुकल्पानि ददृशुस्तत्र वानराः
4036030a तदन्न संभवं दिव्यं फलं मूलं मनोहरम्
4036030c यः कश्चित्सकृदश्नाति मासं भवति तर्पितः
4036031a तानि मूलानि दिव्यानि फलानि च फलाशनाः
4036031c औषधानि च दिव्यानि जगृहुर्हरियूथपाः
4036032a तस्माच्च यज्ञायतनात्पुष्पाणि सुरभीणि च
4036032c आनिन्युर्वानरा गत्वा सुग्रीवप्रियकारणात्
4036033a ते तु सर्वे हरिवराः पृथिव्यां सर्ववानरान्
4036033c संचोदयित्वा त्वरितं यूथानां जग्मुरग्रतः
4036034a ते तु तेन मुहूर्तेन यूथपाः शीघ्रकारिणः
4036034c किष्किन्धां त्वरया प्राप्ताः सुग्रीवो यत्र वानरः
4036035a ते गृहीत्वौषधीः सर्वाः फलं मूलं च वानराः
4036035c तं प्रतिग्राहयामासुर्वचनं चेदमब्रुवन्
4036036a सर्वे परिगताः शैलाः समुद्राश्च वनानि च
4036036c पृथिव्यां वानराः सर्वे शासनादुपयान्ति ते
4036037a एवं श्रुत्वा ततो हृष्टः सुग्रीवः प्लवगाधिपः
4036037c प्रतिजग्राह च प्रीतस्तेषां सर्वमुपायनम्
4037001a प्रतिगृह्य च तत्सर्वमुपानयमुपाहृतम्
4037001c वानरान्सान्त्वयित्वा च सर्वानेव व्यसर्जयत्
4037002a विसर्जयित्वा स हरीञ्शूरांस्तान्कृतकर्मणः
4037002c मेने कृतार्थमात्मानं राघवं च महाबलम्
4037003a स लक्ष्मणो भीमबलं सर्ववानरसत्तमम्
4037003c अब्रवीत्प्रश्रितं वाक्यं सुग्रीवं संप्रहर्षयन्
4037003e किष्किन्धाया विनिष्क्राम यदि ते सौम्य रोचते
4037004a तस्य तद्वचनं श्रुत्वा लक्ष्मणस्य सुभाषितम्
4037004c सुग्रीवः परमप्रीतो वाक्यमेतदुवाच ह
4037005a एवं भवतु गच्छामः स्थेयं त्वच्छासने मया
4037005c तमेवमुक्त्वा सुग्रीवो लक्ष्मणं शुभलक्ष्मणम्
4037006a विसर्जयामास तदा तारामन्याश्च योषितः
4037006c एतेत्युच्चैर्हरिवरान्सुग्रीवः समुदाहरत्
4037007a तस्य तद्वचनं श्रुत्वा हरयः शीघ्रमाययुः
4037007c बद्धाञ्जलिपुटाः सर्वे ये स्युः स्त्रीदर्शनक्षमाः
4037008a तानुवाच ततः प्राप्तान्राजार्कसदृशप्रभः
4037008c उपस्थापयत क्षिप्रं शिबिकां मम वानराः
4037009a श्रुत्वा तु वचनं तस्य हरयः शीघ्रविक्रमाः
4037009c समुपस्थापयामासुः शिबिकां प्रियदर्शनाम्
4037010a तामुपस्थापितां दृष्ट्वा शिबिकां वानराधिपः
4037010c लक्ष्मणारुह्यतां शीघ्रमिति सौमित्रिमब्रवीत्
4037011a इत्युक्त्वा काञ्चनं यानं सुग्रीवः सूर्यसंनिभम्
4037011c बृहद्भिर्हरिभिर्युक्तमारुरोह सलक्ष्मणः
4037012a पाण्डुरेणातपत्रेण ध्रियमाणेन मूर्धनि
4037012c शुक्लैश्च बालव्यजनैर्धूयमानैः समन्ततः
4037013a शङ्खभेरीनिनादैश्च बन्दिभिश्चाभिवन्दितः
4037013c निर्ययौ प्राप्य सुग्रीवो राज्यश्रियमनुत्तमाम्
4037014a स वानरशतैस्तीष्क्णैर्बहुभिः शस्त्रपाणिभिः
4037014c परिकीर्णो ययौ तत्र यत्र रामो व्यवस्थितः
4037015a स तं देशमनुप्राप्य श्रेष्ठं रामनिषेवितम्
4037015c अवातरन्महातेजाः शिबिकायाः सलक्ष्मणः
4037016a आसाद्य च ततो रामं कृताञ्जलिपुटोऽभवत्
4037016c कृताञ्जलौ स्थिते तस्मिन्वानराश्चभवंस्तथा
4037017a तटाकमिव तद्दृष्ट्वा रामः कुड्मलपङ्कजम्
4037017c वानराणां महत्सैन्यं सुग्रीवे प्रीतिमानभूत्
4037018a पादयोः पतितं मूर्ध्ना तमुत्थाप्य हरीश्वरम्
4037018c प्रेंणा च बहुमानाच्च राघवः परिषस्वजे
4037019a परिष्वज्य च धर्मात्मा निषीदेति ततोऽब्रवीत्
4037019c तं निषण्णं ततो दृष्ट्वा क्षितौ रामोऽब्रवीद्वचः
4037020a धर्ममर्थं च कामं च काले यस्तु निषेवते
4037020c विभज्य सततं वीर स राजा हरिसत्तम
4037021a हित्वा धर्मं तथार्थं च कामं यस्तु निषेवते
4037021c स वृक्षाग्रे यथा सुप्तः पतितः प्रतिबुध्यते
4037022a अमित्राणां वधे युक्तो मित्राणां संग्रहे रतः
4037022c त्रिवर्गफलभोक्ता तु राजा धर्मेण युज्यते
4037023a उद्योगसमयस्त्वेष प्राप्तः शत्रुविनाशन
4037023c संचिन्त्यतां हि पिङ्गेश हरिभिः सह मन्त्रिभिः
4037024a एवमुक्तस्तु सुग्रीवो रामं वचनमब्रवीत्
4037025a प्रनष्टा श्रीश्च कीर्तिश्च कपिराज्यं च शाश्वतम्
4037025c त्वत्प्रसादान्महाबाहो पुनः प्राप्तमिदं मया
4037026a तव देवप्रसदाच्च भ्रातुश्च जयतां वर
4037026c कृतं न प्रतिकुर्याद्यः पुरुषाणां स दूषकः
4037027a एते वानरमुख्याश्च शतशः शत्रुसूदन
4037027c प्राप्ताश्चादाय बलिनः पृथिव्यां सर्ववानरान्
4037028a ऋक्षाश्चावहिताः शूरा गोलाङ्गूलाश्च राघव
4037028c कान्तार वनदुर्गाणामभिज्ञा घोरदर्शनाः
4037029a देवगन्धर्वपुत्राश्च वानराः कामरूपिणः
4037029c स्वैः स्वैः परिवृताः सैन्यैर्वर्तन्ते पथि राघव
4037030a शतैः शतसहस्रैश्च कोटिभिश्च प्लवंगमाः
4037030c अयुतैश्चावृता वीरा शङ्कुभिश्च परंतप
4037031a अर्बुदैरर्बुदशतैर्मध्यैश्चान्तैश्च वानराः
4037031c समुद्रैश्च परार्धैश्च हरयो हरियूथपाः
4037032a आगमिष्यन्ति ते राजन्महेन्द्रसमविक्रमाः
4037032c मेरुमन्दरसंकाशा विन्ध्यमेरुकृतालयाः
4037033a ते त्वामभिगमिष्यन्ति राक्षसं ये सबान्धवम्
4037033c निहत्य रावणं संख्ये ह्यानयिष्यन्ति मैथिलीम्
4037034a ततस्तमुद्योगमवेक्ष्य बुद्धिमा;न्हरिप्रवीरस्य निदेशवर्तिनः
4037034c बभूव हर्षाद्वसुधाधिपात्मजः; प्रबुद्धनीलोत्पलतुल्यदर्शनः
4038001a इति ब्रुवाणं सुग्रीवं रामो धर्मभृतां वरः
4038001c बाहुभ्यां संपरिष्वज्य प्रत्युवाच कृताञ्जलिम्
4038002a यदिन्द्रो वर्षते वर्षं न तच्चित्रं भवेद्भुवि
4038002c आदित्यो वा सहस्रांशुः कुर्याद्वितिमिरं नभः
4038003a चन्द्रमा रश्मिभिः कुर्यात्पृथिवीं सौम्य निर्मलाम्
4038003c त्वद्विधो वापि मित्राणां प्रतिकुर्यात्परंतप
4038004a एवं त्वयि न तच्चित्रं भवेद्यत्सौम्य शोभनम्
4038004c जानाम्यहं त्वां सुग्रीव सततं प्रियवादिनम्
4038005a त्वत्सनाथः सखे संख्ये जेतास्मि सकलानरीन्
4038005c त्वमेव मे सुहृन्मित्रं साहाय्यं कर्तुमर्हसि
4038006a जहारात्मविनाशाय वैदेहीं राक्षसाधमः
4038006c वञ्चयित्वा तु पौलोमीमनुह्लादो यथा शचीम्
4038007a नचिरात्तं हनिष्यामि रावणं निशितैः शरैः
4038007c पौलोम्याः पितरं दृप्तं शतक्रतुरिवारिहा
4038008a एतस्मिन्नन्तरे चैव रजः समभिवर्तत
4038008c उष्णां तीव्रां सहस्रांशोश्छादयद्गगने प्रभाम्
4038009a दिशः पर्याकुलाश्चासन्रजसा तेन मूर्छिताः
4038009c चचाल च मही सर्वा सशैलवनकानना
4038010a ततो नगेन्द्रसंकाशैस्तीक्ष्ण दंष्ट्रैर्महाबलैः
4038010c कृत्स्ना संछादिता भूमिरसंख्येयैः प्लवंगमैः
4038011a निमेषान्तरमात्रेण ततस्तैर्हरियूथपैः
4038011c कोटीशतपरीवारैः कामरूपिभिरावृता
4038012a नादेयैः पार्वतीयैश्च सामुद्रैश्च महाबलैः
4038012c हरिभिर्मेघनिर्ह्रादैरन्यैश्च वनचारिभिः
4038013a तरुणादित्यवर्णैश्च शशिगौरैश्च वानरैः
4038013c पद्मकेसरवर्णैश्च श्वेतैर्मेरुकृतालयैः
4038014a कोटीसहस्रैर्दशभिः श्रीमान्परिवृतस्तदा
4038014c वीरः शतबलिर्नाम वानरः प्रत्यदृश्यत
4038015a ततः काञ्चनशैलाभस्ताराया वीर्यवान्पिता
4038015c अनेकैर्दशसाहस्रैः कोटिभिः प्रत्यदृश्यत
4038016a पद्मकेसरसंकाशस्तरुणार्कनिभाननः
4038016c बुद्धिमान्वानरश्रेष्ठः सर्ववानरसत्तमः
4038017a अनीकैर्बहुसाहस्रैर्वानराणां समन्वितः
4038017c पिता हनुमतः श्रीमान्केसरी प्रत्यदृश्यत
4038018a गोलाङ्गूलमहाराजो गवाक्षो भीमविक्रमः
4038018c वृतः कोटिसहस्रेण वानराणामदृश्यत
4038019a ऋक्षाणां भीमवेगानां धूम्रः शत्रुनिबर्हणः
4038019c वृतः कोटिसहस्राभ्यां द्वाभ्यां समभिवर्तत
4038020a महाचलनिभैर्घोरैः पनसो नाम यूथपः
4038020c आजगाम महावीर्यस्तिसृभिः कोटिभिर्वृतः
4038021a नीलाञ्जनचयाकारो नीलो नामाथ यूथपः
4038021c अदृश्यत महाकायः कोटिभिर्दशभिर्वृतः
4038022a दरीमुखश्च बलवान्यूथपोऽभ्याययौ तदा
4038022c वृतः कोटिसहस्रेण सुग्रीवं समुपस्थितः
4038023a मैन्दश्च द्विविदश्चोभावश्विपुत्रौ महावलौ
4038023c कोटिकोटिसहस्रेण वानराणामदृश्यताम्
4038024a ततः कोटिसहस्राणां सहस्रेण शतेन च
4038024c पृष्ठतोऽनुगतः प्राप्तो हरिभिर्गन्धमादनः
4038025a ततः पद्मसहस्रेण वृतः शङ्कुशतेन च
4038025c युवराजोऽङ्गदः प्राप्तः पितृतुल्यपराक्रमः
4038026a ततस्ताराद्युतिस्तारो हरिर्भीमपराक्रमः
4038026c पञ्चभिर्हरिकोटीभिर्दूरतः प्रत्यदृश्यत
4038027a इन्द्रजानुः कपिर्वीरो यूथपः प्रत्यदृश्यत
4038027c एकादशानां कोटीनामीश्वरस्तैश्च संवृतः
4038028a ततो रम्भस्त्वनुप्राप्तस्तरुणादित्यसंनिभः
4038028c अयुतेन वृतश्चैव सहस्रेण शतेन च
4038029a ततो यूथपतिर्वीरो दुर्मुखो नाम वानरः
4038029c प्रत्यदृश्यत कोटिभ्यां द्वाभ्यां परिवृतो बली
4038030a कैलासशिखराकारैर्वानरैर्भीमविक्रमैः
4038030c वृतः कोटिसहस्रेण हनुमान्प्रत्यदृश्यत
4038031a नलश्चापि महावीर्यः संवृतो द्रुमवासिभिः
4038031c कोटीशतेन संप्राप्तः सहस्रेण शतेन च
4038032a शरभः कुमुदो वह्निर्वानरो रम्भ एव च
4038032c एते चान्ये च बहवो वानराः कामरूपिणः
4038033a आवृत्य पृथिवीं सर्वां पर्वतांश्च वनानि च
4038033c आप्लवन्तः प्लवन्तश्च गर्जन्तश्च प्लवंगमाः
4038033e अभ्यवर्तन्त सुग्रीवं सूर्यमभ्रगणा इव
4038034a कुर्वाणा बहुशब्दांश्च प्रहृष्टा बलशालिनः
4038034c शिरोभिर्वानरेन्द्राय सुग्रीवाय न्यवेदयन्
4038035a अपरे वानरश्रेष्ठाः संगम्य च यथोचितम्
4038035c सुग्रीवेण समागम्य स्थिताः प्राञ्जलयस्तदा
4038036a सुग्रीवस्त्वरितो रामे सर्वांस्तान्वानरर्षभान्
4038036c निवेदयित्वा धर्मज्ञः स्थितः प्राञ्जलिरब्रवीत्
4038037a यथा सुखं पर्वतनिर्झरेषु; वनेषु सर्वेषु च वानरेन्द्राः
4038037c निवेशयित्वा विधिवद्बलानि; बलं बलज्ञः प्रतिपत्तुमीष्टे
4039001a अथ राजा समृद्धार्थः सुग्रीवः प्लवगेश्वरः
4039001c उवाच नरशार्दूलं रामं परबलार्दनम्
4039002a आगता विनिविष्टाश्च बलिनः कामरूपिणः
4039002c वानरेन्द्रा महेन्द्राभा ये मद्विषयवासिनः
4039003a त इमे बहुसाहस्रैर्हरिभिर्भीमविक्रमैः
4039003c आगता वानरा घोरा दैत्यदानवसंनिभाः
4039004a ख्यातकर्मापदानाश्च बलवन्तो जितक्लमाः
4039004c पराक्रमेषु विख्याता व्यवसायेषु चोत्तमाः
4039005a पृथिव्यम्बुचरा राम नानानगनिवासिनः
4039005c कोट्यग्रश इमे प्राप्ता वानरास्तव किंकराः
4039006a निदेशवर्तिनः सर्वे सर्वे गुरुहिते रताः
4039006c अभिप्रेतमनुष्ठातुं तव शक्ष्यन्त्यरिंदम
4039007a यन्मन्यसे नरव्याघ्र प्राप्तकालं तदुच्यताम्
4039007c तत्सैन्यं त्वद्वशे युक्तमाज्ञापयितुमर्हसि
4039008a काममेषामिदं कार्यं विदितं मम तत्त्वतः
4039008c तथापि तु यथा तत्त्वमाज्ञापयितुमर्हसि
4039009a तथा ब्रुवाणं सुग्रीवं रामो दशरथात्मजः
4039009c बाहुभ्यां संपरिष्वज्य इदं वचनमब्रवीत्
4039010a ज्ञायतां सौम्य वैदेही यदि जीवति वा न वा
4039010c स च देशो महाप्राज्ञ यस्मिन्वसति रावणः
4039011a अधिगम्य च वैदेहीं निलयं रावणस्य च
4039011c प्राप्तकालं विधास्यामि तस्मिन्काले सह त्वया
4039012a नाहमस्मिन्प्रभुः कार्ये वानरेश न लक्ष्मणः
4039012c त्वमस्य हेतुः कार्यस्य प्रभुश्च प्लवगेश्वर
4039013a त्वमेवाज्ञापय विभो मम कार्यविनिश्चयम्
4039013c त्वं हि जानासि यत्कार्यं मम वीर न संशयः
4039014a सुहृद्द्वितीयो विक्रान्तः प्राज्ञः कालविशेषवित्
4039014c भवानस्मद्धिते युक्तः सुकृतार्थोऽर्थवित्तमः
4039015a एवमुक्तस्तु सुग्रीवो विनतं नाम यूथपम्
4039015c अब्रवीद्राम साम्निध्ये लक्ष्मणस्य च धीमतः
4039015e शैलाभं मेघनिर्घोषमूर्जितं प्लवगेश्वरम्
4039016a सोमसूर्यात्मजैः सार्धं वानरैर्वानरोत्तम
4039016c देशकालनयैर्युक्तः कार्याकार्यविनिश्चये
4039017a वृतः शतसहस्रेण वानराणां तरस्विनाम्
4039017c अधिगच्छ दिशं पूर्वां सशैलवनकाननाम्
4039018a तत्र सीतां च वैदेहीं निलयं रावणस्य च
4039018c मार्गध्वं गिरिदुर्गेषु वनेषु च नदीषु च
4039019a नदीं भागीरथीं रम्यां सरयूं कौशिकीं तथा
4039019c कालिन्दीं यमुनां रम्यां यामुनं च महागिरिम्
4039020a सरस्वतीं च सिन्धुं च शोणं मणिनिभोदकम्
4039020c महीं कालमहीं चैव शैलकाननशोभिताम्
4039021a ब्रह्ममालान्विदेहांश्च मालवान्काशिकोसलान्
4039021c मागधांश्च महाग्रामान्पुण्ड्रान्वङ्गांस्तथैव च
4039022a पत्तनं कोशकाराणां भूमिं च रजताकराम्
4039022c सर्वमेतद्विचेतव्यं मृगयद्भिर्ततस्ततः
4039023a रामस्य दयितां भार्यां सीतां दशरतः स्नुषाम्
4039023c समुद्रमवगाढांश्च पर्वतान्पत्तनानि च
4039024a मन्दरस्य च ये कोटिं संश्रिताः केचिदायताम्
4039024c कर्णप्रावरणाश्चैव तथा चाप्योष्ठकर्णकाः
4039025a घोरा लोहमुखाश्चैव जवनाश्चैकपादकाः
4039025c अक्षया बलवन्तश्च पुरुषाः पुरुषादकाः
4039026a किराताः कर्णचूडाश्च हेमाङ्गाः प्रियदर्शनाः
4039026c आममीनाशनास्तत्र किराता द्वीपवासिनः
4039027a अन्तर्जलचरा घोरा नरव्याघ्रा इति श्रुताः
4039027c एतेषामालयाः सर्वे विचेयाः काननौकसः
4039028a गिरिभिर्ये च गम्यन्ते प्लवनेन प्लवेन च
4039028c रत्नवन्तं यवद्वीपं सप्तराज्योपशोभितम्
4039029a सुवर्णरूप्यकं चैव सुवर्णाकरमण्डितम्
4039029c यवद्वीपमतिक्रम्य शिशिरो नाम पर्वतः
4039030a दिवं स्पृशति शृङ्गेण देवदानवसेवितः
4039030c एतेषां गिरिदुर्गेषु प्रतापेषु वनेषु च
4039031a रावणः सह वैदेह्या मार्गितव्यस्ततस्ततः
4039031c ततः समुद्रद्वीपांश्च सुभीमान्द्रष्टुमर्हथ
4039032a तत्रासुरा महाकायाश्छायां गृह्णन्ति नित्यशः
4039032c ब्रह्मणा समनुज्ञाता दीर्घकालं बुभुक्षिताः
4039033a तं कालमेघप्रतिमं महोरगनिषेवितम्
4039033c अभिगम्य महानादं तीर्थेनैव महोदधिम्
4039034a ततो रक्तजलं भीमं लोहितं नाम सागरम्
4039034c गता द्रक्ष्यथ तां चैव बृहतीं कूटशाल्मलीम्
4039035a गृहं च वैनतेयस्य नानारत्नविभूषितम्
4039035c तत्र कैलाससंकाशं विहितं विश्वकर्मणा
4039036a तत्र शैलनिभा भीमा मन्देहा नाम राक्षसाः
4039036c शैलशृङ्गेषु लम्बन्ते नानारूपा भयावहाः
4039037a ते पतन्ति जले नित्यं सूर्यस्योदयनं प्रति
4039037c अभितप्ताश्च सूर्येण लम्बन्ते स्म पुनः पुनः
4039038a ततः पाण्डुरमेघाभं क्षीरौदं नाम सागरम्
4039038c गता द्रक्ष्यथ दुर्धर्षा मुखा हारमिवोर्मिभिः
4039039a तस्य मध्ये महाश्वेत ऋषभो नाम पर्वतः
4039039c दिव्यगन्धैः कुसुमितै रजतैश्च नगैर्वृतः
4039040a सरश्च राजतैः पद्मैर्ज्वलितैर्हेमकेसरैः
4039040c नाम्ना सुदर्शनं नाम राजहंसैः समाकुलम्
4039041a विबुधाश्चारणा यक्षाः किंनराः साप्सरोगणाः
4039041c हृष्टाः समभिगच्छन्ति नलिनीं तां रिरंसवः
4039042a क्षीरोदं समतिक्रम्य ततो द्रक्ष्यथ वानराः
4039042c जलोदं सागरश्रेष्ठं सर्वभूतभयावहम्
4039043a तत्र तत्कोपजं तेजः कृतं हयमुखं महत्
4039043c अस्याहुस्तन्महावेगमोदनं सचराचरम्
4039044a तत्र विक्रोशतां नादो भूतानां सागरौकसाम्
4039044c श्रूयते चासमर्थानां दृष्ट्वा तद्वडवामुखम्
4039045a स्वादूदस्योत्तरे देशे योजनानि त्रयोदश
4039045c जातरूपशिलो नाम महान्कनकपर्वतः
4039046a आसीनं पर्वतस्याग्रे सर्वभूतनमस्कृतम्
4039046c सहस्रशिरसं देवमनन्तं नीलवाससं
4039047a त्रिशिराः काञ्चनः केतुस्तालस्तस्य महात्मनः
4039047c स्थापितः पर्वतस्याग्रे विराजति सवेदिकः
4039048a पूर्वस्यां दिशि निर्माणं कृतं तत्त्रिदशेश्वरैः
4039048c ततः परं हेममयः श्रीमानुदयपर्वतः
4039049a तस्य कोटिर्दिवं स्पृष्ट्वा शतयोजनमायता
4039049c जातरूपमयी दिव्या विराजति सवेदिका
4039050a सालैस्तालैस्तमालैश्च कर्णिकारैश्च पुष्पितैः
4039050c जातरूपमयैर्दिव्यैः शोभते सूर्यसंनिभैः
4039051a तत्र योजनविस्तारमुच्छ्रितं दशयोजनम्
4039051c शृङ्गं सौमनसं नाम जातरूपमयं ध्रुवम्
4039052a तत्र पूर्वं पदं कृत्वा पुरा विष्णुस्त्रिविक्रमे
4039052c द्वितीयं शिखरं मेरोश्चकार पुरुषोत्तमः
4039053a उत्तरेण परिक्रम्य जम्बूद्वीपं दिवाकरः
4039053c दृश्यो भवति भूयिष्ठं शिखरं तन्महोच्छ्रयम्
4039054a तत्र वैखानसा नाम वालखिल्या महर्षयः
4039054c प्रकाशमाना दृश्यन्ते सूर्यवर्णास्तपस्विनः
4039055a अयं सुदर्शनो द्वीपः पुरो यस्य प्रकाशते
4039055c यस्मिंस्तेजश्च चक्षुश्च सर्वप्रानभृतामपि
4039056a शैलस्य तस्य कुञ्जेषु कन्दरेषु वनेषु च
4039056c रावणः सह वैदेह्या मार्गितव्यस्ततस्ततः
4039057a काञ्चनस्य च शैलस्य सूर्यस्य च महात्मनः
4039057c आविष्टा तेजसा संध्या पूर्वा रक्ता प्रकाशते
4039058a ततः परमगम्या स्याद्दिक्पूर्वा त्रिदशावृता
4039058c रहिता चन्द्रसूर्याभ्यामदृश्या तिमिरावृता
4039059a शैलेषु तेषु सर्वेषु कन्दरेषु वनेषु च
4039059c ये च नोक्ता मया देशा विचेया तेषु जानकी
4039060a एतावद्वानरैः शक्यं गन्तुं वानरपुंगवाः
4039060c अभास्करममर्यादं न जानीमस्ततः परम्
4039061a अधिगम्य तु वैदेहीं निलयं रावणस्य च
4039061c मासे पूर्णे निवर्तध्वमुदयं प्राप्य पर्वतम्
4039062a ऊर्ध्वं मासान्न वस्तव्यं वसन्वध्यो भवेन्मम
4039062c सिद्धार्थाः संनिवर्तध्वमधिगम्य च मैथिलीम्
4039063a महेन्द्रकान्तां वनषण्ड मण्डितां; दिशं चरित्वा निपुणेन वानराः
4039063c अवाप्य सीतां रघुवंशजप्रियां; ततो निवृत्ताः सुखितो भविष्यथ
4040001a ततः प्रस्थाप्य सुग्रीवस्तन्महद्वानरं बलम्
4040001c दक्षिणां प्रेषयामास वानरानभिलक्षितान्
4040002a नीलमग्निसुतं चैव हनुमन्तं च वानरम्
4040002c पितामहसुतं चैव जाम्बवन्तं महाकपिम्
4040003a सुहोत्रं च शरीरं च शरगुल्मं तथैव च
4040003c गजं गवाक्षं गवयं सुषेणमृषभं तथा
4040004a मैन्दं च द्विविदं चैव विजयं गन्धमादनम्
4040004c उल्कामुखमसङ्गं च हुताशन सुतावुभौ
4040005a अङ्गदप्रमुखान्वीरान्वीरः कपिगणेश्वरः
4040005c वेगविक्रमसंपन्नान्संदिदेश विशेषवित्
4040006a तेषामग्रेसरं चैव महद्बलमसंगगम्
4040006c विधाय हरिवीराणामादिशद्दक्षिणां दिशम्
4040007a ये केचन समुद्देशास्तस्यां दिशि सुदुर्गमाः
4040007c कपीशः कपिमुख्यानां स तेषां तानुदाहरत्
4040008a सहस्रशिरसं विन्ध्यं नानाद्रुमलतावृतम्
4040008c नर्मदां च नदीं दुर्गां महोरगनिषेविताम्
4040009a ततो गोदावरीं रम्यां कृष्णावेणीं महानदीम्
4040009c वरदां च महाभागां महोरगनिषेविताम्
4040010a मेखलानुत्कलांश्चैव दशार्णनगराण्यपि
4040010c अवन्तीमभ्रवन्तीं च सर्वमेवानुपश्यत
4040011a विदर्भानृषिकांश्चैव रम्यान्माहिषकानपि
4040011c तथा बङ्गान्कलिङ्गांश्च कौशिकांश्च समन्ततः
4040012a अन्वीक्ष्य दण्डकारण्यं सपर्वतनदीगुहम्
4040012c नदीं गोदावरीं चैव सर्वमेवानुपश्यत
4040013a तथैवान्ध्रांश्च पुण्ड्रांश्च चोलान्पाण्ड्यान्सकेरलान्
4040013c अयोमुखश्च गन्तव्यः पर्वतो धातुमण्डितः
4040014a विचित्रशिखरः श्रीमांश्चित्रपुष्पितकाननः
4040014c सचन्दनवनोद्देशो मार्गितव्यो महागिरिः
4040015a ततस्तामापगां दिव्यां प्रसन्नसलिलां शिवाम्
4040015c तत्र द्रक्ष्यथ कावेरीं विहृतामप्सरोगणैः
4040016a तस्यासीनं नगस्याग्रे मलयस्य महौजसं
4040016c द्रक्ष्यथादित्यसंकाशमगस्त्यमृषिसत्तमम्
4040017a ततस्तेनाभ्यनुज्ञाताः प्रसन्नेन महात्मना
4040017c ताम्रपर्णीं ग्राहजुष्टां तरिष्यथ महानदीम्
4040018a सा चन्दनवनैर्दिव्यैः प्रच्छन्ना द्वीप शालिनी
4040018c कान्तेव युवतिः कान्तं समुद्रमवगाहते
4040019a ततो हेममयं दिव्यं मुक्तामणिविभूषितम्
4040019c युक्तं कवाटं पाण्ड्यानां गता द्रक्ष्यथ वानराः
4040020a ततः समुद्रमासाद्य संप्रधार्यार्थनिश्चयम्
4040020c अगस्त्येनान्तरे तत्र सागरे विनिवेशितः
4040021a चित्रनानानगः श्रीमान्महेन्द्रः पर्वतोत्तमः
4040021c जातरूपमयः श्रीमानवगाढो महार्णवम्
4040022a नानाविधैर्नगैः फुल्लैर्लताभिश्चोपशोभितम्
4040022c देवर्षियक्षप्रवरैरप्सरोभिश्च सेवितम्
4040023a सिद्धचारणसंघैश्च प्रकीर्णं सुमनोहरम्
4040023c तमुपैति सहस्राक्षः सदा पर्वसु पर्वसु
4040024a द्वीपस्तस्यापरे पारे शतयोजनमायतः
4040024c अगम्यो मानुषैर्दीप्तस्तं मार्गध्वं समन्ततः
4040024e तत्र सर्वात्मना सीता मार्गितव्या विशेषतः
4040025a स हि देशस्तु वध्यस्य रावणस्य दुरात्मनः
4040025c राक्षसाधिपतेर्वासः सहस्राक्षसमद्युतेः
4040026a दक्षिणस्य समुद्रस्य मध्ये तस्य तु राक्षसी
4040026c अङ्गारकेति विख्याता छायामाक्षिप्य भोजिनी
4040027a तमतिक्रम्य लक्ष्मीवान्समुद्रे शतयोजने
4040027c गिरिः पुष्पितको नाम सिद्धचारणसेवितः
4040028a चन्द्रसूर्यांशुसंकाशः सागराम्बुसमावृतः
4040028c भ्राजते विपुलैः शृङ्गैरम्बरं विलिखन्निव
4040029a तस्यैकं काञ्चनं शृङ्गं सेवते यं दिवाकरः
4040029c श्वेतं राजतमेकं च सेवते यं निशाकरः
4040030a न तं कृतघ्नाः पश्यन्ति न नृशंसा न नास्तिकाः
4040030c प्रणम्य शिरसा शैलं तं विमार्गत वानराः
4040031a तमतिक्रम्य दुर्धर्षाः सूर्यवान्नाम पर्वतः
4040031c अध्वना दुर्विगाहेन योजनानि चतुर्दश
4040032a ततस्तमप्यतिक्रम्य वैद्युतो नाम पर्वतः
4040032c सर्वकामफलैर्वृक्षैः सर्वकालमनोहरैः
4040033a तत्र भुक्त्वा वरार्हाणि मूलानि च फलानि च
4040033c मधूनि पीत्वा मुख्यानि परं गच्छत वानराः
4040034a तत्र नेत्रमनःकान्तः कुञ्जरो नाम पर्वतः
4040034c अगस्त्यभवनं यत्र निर्मितं विश्वकर्मणा
4040035a तत्र योजनविस्तारमुच्छ्रितं दशयोजनम्
4040035c शरणं काञ्चनं दिव्यं नानारत्नविभूषितम्
4040036a तत्र भोगवती नाम सर्पाणामालयः पुरी
4040036c विशालरथ्या दुर्धर्षा सर्वतः परिरक्षिता
4040036e रक्षिता पन्नगैर्घोरैस्तीक्ष्णदंष्ट्रैर्महाविषैः
4040037a सर्पराजो महाघोरो यस्यां वसति वासुकिः
4040037c निर्याय मार्गितव्या च सा च भोगवती पुरी
4040038a तं च देशमतिक्रम्य महानृषभसंस्थितः
4040038c सर्वरत्नमयः श्रीमानृषभो नाम पर्वतः
4040039a गोशीर्षकं पद्मकं च हरिश्यामं च चन्दनम्
4040039c दिव्यमुत्पद्यते यत्र तच्चैवाग्निसमप्रभम्
4040040a न तु तच्चन्दनं दृष्ट्वा स्प्रष्टव्यं च कदाचन
4040040c रोहिता नाम गन्धर्वा घोरा रक्षन्ति तद्वनम्
4040041a तत्र गन्धर्वपतयः पञ्चसूर्यसमप्रभाः
4040041c शैलूषो ग्रामणीर्भिक्षुः शुभ्रो बभ्रुस्तथैव च
4040042a अन्ते पृथिव्या दुर्धर्षास्तत्र स्वर्गजितः स्थिताः
4040042c ततः परं न वः सेव्यः पितृलोकः सुदारुणः
4040042e राजधानी यमस्यैषा कष्टेन तमसावृता
4040043a एतावदेव युष्माभिर्वीरा वानरपुंगवाः
4040043c शक्यं विचेतुं गन्तुं वा नातो गतिमतां गतिः
4040044a सर्वमेतत्समालोक्य यच्चान्यदपि दृश्यते
4040044c गतिं विदित्वा वैदेह्याः संनिवर्तितमर्हथ
4040045a यस्तु मासान्निवृत्तोऽग्रे दृष्टा सीतेति वक्ष्यति
4040045c मत्तुल्यविभवो भोगैः सुखं स विहरिष्यति
4040046a ततः प्रियतरो नास्ति मम प्राणाद्विशेषतः
4040046c कृतापराधो बहुशो मम बन्धुर्भविष्यति
4040047a अमितबलपराक्रमा भवन्तो; विपुलगुणेषु कुलेषु च प्रसूताः
4040047c मनुजपतिसुतां यथा लभध्वं; तदधिगुणं पुरुषार्थमारभध्वम्
4041001a ततः प्रस्थाप्य सुग्रीवस्तान्हरीन्दक्षिणां दिशम्
4041001c बुद्धिविक्रमसंपन्नान्वायुवेगसमाञ्जवे
4041002a अथाहूय महातेजाः सुषेणं नाम यूथपम्
4041002c तारायाः पितरं राजा श्वशुरभीमविक्रमम्
4041003a अब्रवीत्प्राञ्जलिर्वाक्यमभिगम्य प्रणम्य च
4041003c साहाय्यं कुरु रामस्य कृत्येऽस्मिन्समुपस्थिते
4041004a वृतः शतसहस्रेण वानराणां तरस्विनाम्
4041004c अभिगच्छ दिशं सौम्य पश्चिमां वारुणीं प्रभो
4041005a सुराष्ट्रान्सह बाह्लीकाञ्शूराभीरांस्तथैव च
4041005c स्फीताञ्जनपदान्रम्यान्विपुलानि पुराणि च
4041006a पुंनागगहनं कुक्षिं बहुलोद्दालकाकुलम्
4041006c तथा केतकषण्डांश्च मार्गध्वं हरियूथपाः
4041007a प्रत्यक्स्रोतोगमाश्चैव नद्यः शीतजलाः शिवाः
4041007c तापसानामरण्यानि कान्तारा गिरयश्च ये
4041008a गिरिजालावृतां दुर्गां मार्गित्वा पश्चिमां दिशम्
4041008c ततः पश्चिममासाद्य समुद्रं द्रष्टुमर्हथ
4041008e तिमि नक्रायुत जलमक्षोभ्यमथ वानरः
4041009a ततः केतकषण्डेषु तमालगहनेषु च
4041009c कपयो विहरिष्यन्ति नारिकेलवनेषु च
4041010a तत्र सीतां च मार्गध्वं निलयं रावणस्य च
4041010c मरीचिपत्तनं चैव रम्यं चैव जटीपुरम्
4041011a अवन्तीमङ्गलोपां च तथा चालक्षितं वनम्
4041011c राष्ट्राणि च विशालानि पत्तनानि ततस्ततः
4041012a सिन्धुसागरयोश्चैव संगमे तत्र पर्वतः
4041012c महान्हेमगिरिर्नाम शतशृङ्गो महाद्रुमः
4041013a तस्य प्रस्थेषु रम्येषु सिंहाः पक्षगमाः स्थिताः
4041013c तिमिमत्स्यगजांश्चैव नीडान्यारोपयन्ति ते
4041014a तानि नीडानि सिंहानां गिरिशृङ्गगताश्च ये
4041014c दृप्तास्तृप्ताश्च मातङ्गास्तोयदस्वननिःस्वनाः
4041014e विचरन्ति विशालेऽस्मिंस्तोयपूर्णे समन्ततः
4041015a तस्य शृङ्गं दिवस्पर्शं काञ्चनं चित्रपादपम्
4041015c सर्वमाशु विचेतव्यं कपिभिः कामरूपिभिः
4041016a कोटिं तत्र समुद्रे तु काञ्चनीं शतयोजनम्
4041016c दुर्दर्शां परियात्रस्य गता द्रक्ष्यथ वानराः
4041017a कोट्यस्तत्र चतुर्विंशद्गन्धर्वाणां तरस्विनाम्
4041017c वसन्त्यग्निनिकाशानां घोराणां कामरूपिणाम्
4041018a नात्यासादयितव्यास्ते वानरैर्भीमविक्रमैः
4041018c नादेयं च फलं तस्माद्देशात्किंचित्प्लवंगमैः
4041019a दुरासदा हि ते वीराः सत्त्ववन्तो महाबलाः
4041019c फलमूलानि ते तत्र रक्षन्ते भीमविक्रमाः
4041020a तत्र यत्नश्च कर्तव्यो मार्गितव्या च जानकी
4041020c न हि तेभ्यो भयं किंचित्कपित्वमनुवर्तताम्
4041021a चतुर्भागे समुद्रस्य चक्रवान्नाम पर्वतः
4041021c तत्र चक्रं सहस्रारं निर्मितं विश्वकर्मणा
4041022a तत्र पञ्चजनं हत्वा हयग्रीवं च दानवम्
4041022c आजहार ततश्चक्रं शङ्खं च पुरुषोत्तमः
4041023a तस्य सानुषु चित्रेषु विशालासु गुहासु च
4041023c रावणः सह वैदेह्या मार्गितव्यस्ततस्ततः
4041024a योजनानि चतुःषष्टिर्वराहो नाम पर्वतः
4041024c सुवर्णशृङ्गः सुश्रीमानगाधे वरुणालये
4041025a तत्र प्राग्ज्योतिषं नाम जातरूपमयं पुरम्
4041025c यस्मिन्वस्ति दुष्टात्मा नरको नाम गुहासु च
4041026a तस्य सानुषु चित्रेषु विशालासु गुहासु च
4041026c रावणः सह वैदेह्या मार्गितव्यस्ततस्ततः
4041027a तमतिक्रम्य शैलेन्द्रं काञ्चनान्तरनिर्दरः
4041027c पर्वतः सर्वसौवर्णो धारा प्रस्रवणायुतः
4041028a तं गजाश्च वराहाश्च सिंहा व्याघ्राश्च सर्वतः
4041028c अभिगर्जन्ति सततं तेन शब्देन दर्पिताः
4041029a तस्मिन्हरिहयः श्रीमान्महेन्द्रः पाकशासनः
4041029c अभिषिक्तः सुरै राजा मेघवान्नाम पर्वतः
4041030a तमतिक्रम्य शैलेन्द्रं महेन्द्रपरिपालितम्
4041030c षष्टिं गिरिसहस्राणि काञ्चनानि गमिष्यथ
4041031a तरुणादित्यवर्णानि भ्राजमानानि सर्वतः
4041031c जातरूपमयैर्वृक्षैः शोभितानि सुपुष्पितैः
4041032a तेषां मध्ये स्थितो राजा मेरुरुत्तमपर्वतः
4041032c आदित्येन प्रसन्नेन शैलो दत्तवरः पुरा
4041033a तेनैवमुक्तः शैलेन्द्रः सर्व एव त्वदाश्रयाः
4041033c मत्प्रसादाद्भविष्यन्ति दिवारात्रौ च काञ्चनाः
4041034a त्वयि ये चापि वत्स्यन्ति देवगन्धर्वदानवाः
4041034c ते भविष्यन्ति रक्ताश्च प्रभया काञ्चनप्रभाः
4041035a आदित्या वसवो रुद्रा मरुतश्च दिवौकसः
4041035c आगम्य पश्चिमां संध्यां मेरुमुत्तमपर्वतम्
4041036a आदित्यमुपतिष्ठन्ति तैश्च सूर्योऽभिपूजितः
4041036c अदृश्यः सर्वभूतानामस्तं गच्छति पर्वतम्
4041037a योजनानां सहस्राणि दशतानि दिवाकरः
4041037c मुहूर्तार्धेन तं शीघ्रमभियाति शिलोच्चयम्
4041038a शृङ्गे तस्य महद्दिव्यं भवनं सूर्यसंनिभम्
4041038c प्रासादगुणसंबाधं विहितं विश्वकर्मणा
4041039a शोभितं तरुभिश्चित्रैर्नानापक्षिसमाकुलैः
4041039c निकेतं पाशहस्तस्य वरुणस्य महात्मनः
4041040a अन्तरा मेरुमस्तं च तालो दशशिरा महान्
4041040c जातरूपमयः श्रीमान्भ्राजते चित्रवेदिकः
4041041a तेषु सर्वेषु दुर्गेषु सरःसु च सरित्सु च
4041041c रावणः सह वैदेह्या मार्गितव्यस्ततस्ततः
4041042a यत्र तिष्ठति धर्मात्मा तपसा स्वेन भावितः
4041042c मेरुसावर्णिरित्येव ख्यातो वै ब्रह्मणा समः
4041043a प्रष्टव्यो मेरुसावर्णिर्महर्षिः सूर्यसंनिभः
4041043c प्रणम्य शिरसा भूमौ प्रवृत्तिं मैथिलीं प्रति
4041044a एतावज्जीवलोकस्य भास्करो रजनीक्षये
4041044c कृत्वा वितिमिरं सर्वमस्तं गच्छति पर्वतम्
4041045a एतावद्वानरैः शक्यं गन्तुं वानरपुंगवाः
4041045c अभास्करममर्यादं न जानीमस्ततः परम्
4041046a अधिगम्य तु वैदेहीं निलयं रावणस्य च
4041046c अस्तं पर्वतमासाद्य पूर्णे मासे निवर्तत
4041047a ऊर्ध्वं मासान्न वस्तव्यं वसन्वध्यो भवेन्मम
4041047c सहैव शूरो युष्माभिः श्वशुरो मे गमिष्यति
4041048a श्रोतव्यं सर्वमेतस्य भवद्भिर्दिष्ट कारिभिः
4041048c गुरुरेष महाबाहुः श्वशुरो मे महाबलः
4041049a भवन्तश्चापि विक्रान्ताः प्रमाणं सर्वकर्मसु
4041049c प्रमाणमेनं संस्थाप्य पश्यध्वं पश्चिमां दिशम्
4041050a दृष्टायां तु नरेन्द्रस्या पत्न्याममिततेजसः
4041050c कृतकृत्या भविष्यामः कृतस्य प्रतिकर्मणा
4041051a अतोऽन्यदपि यत्किंचित्कार्यस्यास्य हितं भवेत्
4041051c संप्रधार्य भवद्भिश्च देशकालार्थसंहितम्
4041052a ततः सुषेण प्रमुखाः प्लवंगमाः; सुग्रीववाक्यं निपुणं निशम्य
4041052c आमन्त्र्य सर्वे प्लवगाधिपं ते; जग्मुर्दिशं तां वरुणाभिगुप्ताम्
4042001a ततः संदिश्य सुग्रीवः श्वशुरं पश्चिमां दिशम्
4042001c वीरं शतबलिं नाम वानरं वानरर्षभः
4042002a उवाच राजा मन्त्रज्ञः सर्ववानरसंमतम्
4042002c वाक्यमात्महितं चैव रामस्य च हितं तथा
4042003a वृतः शतसहस्रेण त्वद्विधानां वनौकसाम्
4042003c वैवस्वत सुतैः सार्धं प्रतिष्ठस्व स्वमन्त्रिभिः
4042004a दिशं ह्युदीचीं विक्रान्तां हिमशैलावतंसकाम्
4042004c सर्वतः परिमार्गध्वं रामपत्नीमनिन्दिताम्
4042005a अस्मिन्कार्ये विनिवृत्ते कृते दाशरथेः प्रिये
4042005c ऋणान्मुक्ता भविष्यामः कृतार्थार्थविदां वराः
4042006a कृतं हि प्रियमस्माकं राघवेण महात्मना
4042006c तस्य चेत्प्रतिकारोऽस्ति सफलं जीवितं भवेत्
4042007a एतां बुद्धिं समास्थाय दृश्यते जानकी यथा
4042007c तथा भवद्भिः कर्तव्यमस्मत्प्रियहितैषिभिः
4042008a अयं हि सर्वभूतानां मान्यस्तु नरसत्तमः
4042008c अस्मासु चागतप्रीती रामः परपुरंजयः
4042009a इमानि वनदुर्गाणि नद्यः शैलान्तराणि च
4042009c भवन्तः परिमार्गंस्तु बुद्धिविक्रमसंपदा
4042010a तत्र म्लेच्छान्पुलिन्दांश्च शूरसेनांस्तथैव च
4042010c प्रस्थालान्भरतांश्चैव कुरूंश्च सह मद्रकैः
4042011a काम्बोजान्यवनांश्चैव शकानारट्टकानपि
4042011c बाह्लीकानृषिकांश्चैव पौरवानथ टङ्कणान्
4042012a चीनान्परमचीनांश्च नीहारांश्च पुनः पुनः
4042012c अन्विष्य दरदांश्चैव हिमवन्तं विचिन्वथ
4042013a लोध्रपद्मकषण्डेषु देवदारुवनेषु च
4042013c रावणः सह वैदेह्य मार्गितव्यस्ततस्ततः
4042014a ततः सोमाश्रमं गत्वा देवगन्धर्वसेवितम्
4042014c कालं नाम महासानुं पर्वतं तं गमिष्यथ
4042015a महत्सु तस्य शृङ्गेषु निर्दरेषु गुहासु च
4042015c विचिनुध्वं महाभागां रामपत्नीं यशस्विनीम्
4042016a तमतिक्रम्य शैलेन्द्रं हेमवर्गं महागिरिम्
4042016c ततः सुदर्शनं नाम पर्वतं गन्तुमर्हथ
4042017a तस्य काननषण्डेषु निर्दरेषु गुहासु च
4042017c रावणः सह वैदेह्या मार्गितव्यस्ततस्ततः
4042018a तमतिक्रम्य चाकाशं सर्वतः शतयोजनम्
4042018c अपर्वतनदी वृक्षं सर्वसत्त्वविवर्जितम्
4042019a तं तु शीघ्रमतिक्रम्य कान्तारं रोमहर्षणम्
4042019c कैलासं पाण्डुरं शैलं प्राप्य हृष्टा भविष्यथ
4042020a तत्र पाण्डुरमेघाभं जाम्बूनदपरिष्कृतम्
4042020c कुबेरभवनं दिव्यं निर्मितं विश्वकर्मणा
4042021a विशाला नलिनी यत्र प्रभूतकमलोत्पला
4042021c हंसकारण्डवाकीर्णा अप्सरोगणसेविता
4042022a तत्र वैश्रवणो राजा सर्वभूतनमस्कृतः
4042022c धनदो रमते श्रीमान्गुह्यकैः सह यक्षराट्
4042023a तस्य चन्द्रनिकशेषु पर्वतेषु गुहासु च
4042023c रावणः सह वैदेह्या मार्गितव्यस्ततस्ततः
4042024a क्रौञ्चं तु गिरिमासाद्य बिलं तस्य सुदुर्गमम्
4042024c अप्रमत्तैः प्रवेष्टव्यं दुष्प्रवेशं हि तत्स्मृतम्
4042025a वसन्ति हि महात्मानस्तत्र सूर्यसमप्रभाः
4042025c देवैरप्यर्चिताः सम्यग्देवरूपा महर्षयः
4042026a क्रौञ्चस्य तु गुहाश्चान्याः सानूनि शिखराणि च
4042026c निर्दराश्च नितम्बाश्च विचेतव्यास्ततस्ततः
4042027a क्रौञ्चस्य शिखरं चापि निरीक्ष्य च ततस्ततः
4042027c अवृक्षं कामशैलं च मानसं विहगालयम्
4042028a न गतिस्तत्र भूतानां देवदानवरक्षसाम्
4042028c स च सर्वैर्विचेतव्यः ससानुप्रस्थभूधरः
4042029a क्रौञ्चं गिरिमतिक्रम्य मैनाको नाम पर्वतः
4042029c मयस्य भवनं तत्र दानवस्य स्वयं कृतम्
4042030a मैनाकस्तु विचेतव्यः ससानुप्रस्थकन्दरः
4042030c स्त्रीणामश्वमुखीनां च निकेतास्तत्र तत्र तु
4042031a तं देशं समतिक्रम्य आश्रमं सिद्धसेवितम्
4042031c सिद्धा वैखानसास्तत्र वालखिल्याश्च तापसाः
4042032a वन्द्यास्ते तु तपःसिद्धास्तापसा वीतकल्मषाः
4042032c प्रष्टव्याश्चापि सीतायाः प्रवृत्तं विनयान्वितैः
4042033a हेमपुष्करसंछन्नं तत्र वैखानसं सरः
4042033c तरुणादित्यसंकाशैर्हंसैर्विचरितं शुभैः
4042034a औपवाह्यः कुबेरस्य सर्वभौम इति स्मृतः
4042034c गजः पर्येति तं देशं सदा सह करेणुभिः
4042035a तत्सारः समतिक्रम्य नष्टचन्द्रदिवाकरम्
4042035c अनक्षत्रगणं व्योम निष्पयोदमनादिमत्
4042036a गभस्तिभिरिवार्कस्य स तु देशः प्रकाशते
4042036c विश्राम्यद्भिस्तपः सिद्धैर्देवकल्पैः स्वयम्प्रभैः
4042037a तं तु देशमतिक्रम्य शैलोदा नाम निम्नगा
4042037c उभयोस्तीरयोर्यस्याः कीचका नाम वेणवः
4042038a ते नयन्ति परं तीरं सिद्धान्प्रत्यानयन्ति च
4042038c उत्तराः कुरवस्तत्र कृतपुण्यप्रतिश्रियाः
4042039a ततः काञ्चनपद्माभिः पद्मिनीभिः कृतोदकाः
4042039c नीलवैदूर्यपत्राढ्या नद्यस्तत्र सहस्रशः
4042040a रक्तोत्पलवनैश्चात्र मण्डिताश्च हिरण्मयैः
4042040c तरुणादित्यसदृशैर्भान्ति तत्र जलाशयाः
4042041a महार्हमणिपत्रैश्च काञ्चनप्रभ केसरैः
4042041c नीलोत्पलवनैश्चित्रैः स देशः सर्वतोवृतः
4042042a निस्तुलाभिश्च मुक्ताभिर्मणिभिश्च महाधनैः
4042042c उद्भूतपुलिनास्तत्र जातरूपैश्च निम्नगाः
4042043a सर्वरत्नमयैश्चित्रैरवगाढा नगोत्तमैः
4042043c जातरूपमयैश्चापि हुताशनसमप्रभैः
4042044a नित्यपुष्पफलाश्चात्र नगाः पत्ररथाकुलाः
4042044c दिव्यगन्धरसस्पर्शाः सर्वकामान्स्रवन्ति च
4042045a नानाकाराणि वासांसि फलन्त्यन्ये नगोत्तमाः
4042045c मुक्तावैदूर्यचित्राणि भूषणानि तथैव च
4042046a स्त्रीणां यान्यनुरूपाणि पुरुषाणां तथैव च
4042046c सर्वर्तुसुखसेव्यानि फलन्त्यन्ये नगोत्तमाः
4042047a महार्हाणि विचित्राणि हैमान्यन्ये नगोत्तमाः
4042047c शयनानि प्रसूयन्ते चित्रास्तारणवन्ति च
4042048a मनःकान्तानि माल्यानि फलन्त्यत्रापरे द्रुमाः
4042048c पानानि च महार्हाणि भक्ष्याणि विविधानि च
4042049a स्त्रियश्च गुणसंपन्ना रूपयौवनलक्षिताः
4042049c गन्धर्वाः किंनरा सिद्धा नागा विद्याधरास्तथा
4042049e रमन्ते सहितास्तत्र नारीभिर्भास्करप्रभाः
4042050a सर्वे सुकृतकर्माणः सर्वे रतिपरायणाः
4042050c सर्वे कामार्थसहिता वसन्ति सह योषितः
4042051a गीतवादित्रनिर्घोषः सोत्कृष्टहसितस्वनः
4042051c श्रूयते सततं तत्र सर्वभूतमनोहरः
4042052a तत्र नामुदितः कश्चिन्नास्ति कश्चिदसत्प्रियः
4042052c अहन्यहनि वर्धन्ते गुणास्तत्र मनोरमाः
4042053a समतिक्रम्य तं देशमुत्तरस्तोयसां निधिः
4042053c तत्र सोमगिरिर्नाम मध्ये हेममयो महान्
4042054a इन्द्रलोकगता ये च ब्रह्मलोकगताश्च ये
4042054c देवास्तं समवेक्षन्ते गिरिराजं दिवं गतम्
4042055a स तु देशो विसूर्योऽपि तस्य भासा प्रकाशते
4042055c सूर्यलक्ष्म्याभिविज्ञेयस्तपसेव विवस्वता
4042056a भगवानपि विश्वात्मा शम्भुरेकादशात्मकः
4042056c ब्रह्मा वसति देवेशो ब्रह्मर्षिपरिवारितः
4042057a न कथंचन गन्तव्यं कुरूणामुत्तरेण वः
4042057c अन्येषामपि भूतानां नातिक्रामति वै गतिः
4042058a सा हि सोमगिरिर्नाम देवानामपि दुर्गमः
4042058c तमालोक्य ततः क्षिप्रमुपावर्तितुमर्हथ
4042059a एतावद्वानरैः शक्यं गन्तुं वानरपुंगवाः
4042059c अभास्करममर्यादं न जानीमस्ततः परम्
4042060a सर्वमेतद्विचेतव्यं यन्मया परिकीर्तितम्
4042060c यदन्यदपि नोक्तं च तत्रापि क्रियतां मतिः
4042061a ततः कृतं दाशरथेर्महत्प्रियं; महत्तरं चापि ततो मम प्रियम्
4042061c कृतं भविष्यत्यनिलानलोपमा; विदेहजा दर्शनजेन कर्मणा
4042062a ततः कृतार्थाः सहिताः सबान्धवा; मयार्चिताः सर्वगुणैर्मनोरमैः
4042062c चरिष्यथोर्वीं प्रतिशान्तशत्रवः; सहप्रिया भूतधराः प्लवंगमाः
4043001a विशेषेण तु सुग्रीवो हनुमत्यर्थमुक्तवान्
4043001c स हि तस्मिन्हरिश्रेष्ठे निश्चितार्थोऽर्थसाधने
4043002a न भूमौ नान्तरिक्षे वा नाम्बरे नामरालये
4043002c नाप्सु वा गतिसंगं ते पश्यामि हरिपुंगव
4043003a सासुराः सहगन्धर्वाः सनागनरदेवताः
4043003c विदिताः सर्वलोकास्ते ससागरधराधराः
4043004a गतिर्वेगश्च तेजश्च लाघवं च महाकपे
4043004c पितुस्ते सदृशं वीर मारुतस्य महौजसः
4043005a तेजसा वापि ते भूतं समं भुवि न विद्यते
4043005c तद्यथा लभ्यते सीता तत्त्वमेवोपपादय
4043006a त्वय्येव हनुमन्नस्ति बलं बुद्धिः पराक्रमः
4043006c देशकालानुवृत्तश्च नयश्च नयपण्डित
4043007a ततः कार्यसमासंगमवगम्य हनूमति
4043007c विदित्वा हनुमन्तं च चिन्तयामास राघवः
4043008a सर्वथा निश्चितार्थोऽयं हनूमति हरीश्वरः
4043008c निश्चितार्थतरश्चापि हनूमान्कार्यसाधने
4043009a तदेवं प्रस्थितस्यास्य परिज्ञातस्य कर्मभिः
4043009c भर्त्रा परिगृहीतस्य ध्रुवः कार्यफलोदयः
4043010a तं समीक्ष्य महातेजा व्यवसायोत्तरं हरिम्
4043010c कृतार्थ इव संवृत्तः प्रहृष्टेन्द्रियमानसः
4043011a ददौ तस्य ततः प्रीतः स्वनामाङ्कोपशोभितम्
4043011c अङ्गुलीयमभिज्ञानं राजपुत्र्याः परंतपः
4043012a अनेन त्वां हरिश्रेष्ठ चिह्नेन जनकात्मजा
4043012c मत्सकाशादनुप्राप्तमनुद्विग्नानुपश्यति
4043013a व्यवसायश्च ते वीर सत्त्वयुक्तश्च विक्रमः
4043013c सुग्रीवस्य च संदेशः सिद्धिं कथयतीव मे
4043014a स तद्गृह्य हरिश्रेष्ठः स्थाप्य मूर्ध्नि कृताञ्जलिः
4043014c वन्दित्वा चरणौ चैव प्रस्थितः प्लवगोत्तमः
4043015a स तत्प्रकर्षन्हरिणां बलं मह;द्बभूव वीरः पवनात्मजः कपि
4043015c गताम्बुदे व्योम्नि विशुद्धमण्डलः; शशीव नक्षत्रगणोपशोभितः
4043016a अतिबलबलमाश्रितस्तवाहं; हरिवरविक्रमविक्रमैरनल्पैः
4043016c पवनसुत यथाभिगम्यते सा; जनकसुता हनुमंस्तथा कुरुष्व
4044001a तदुग्रशासनं भर्तुर्विज्ञाय हरिपुंगवाः
4044001c शलभा इव संछाद्य मेदिनीं संप्रतस्थिरे
4044002a रामः प्रस्रवणे तस्मिन्न्यवसत्सहलक्ष्मणः
4044002c प्रतीक्षमाणस्तं मासं यः सीताधिगमे कृतः
4044003a उत्तरां तु दिशं रम्यां गिरिराजसमावृताम्
4044003c प्रतस्थे सहसा वीरो हरिः शतबलिस्तदा
4044004a पूर्वां दिशं प्रति ययौ विनतो हरियूथपः
4044005a ताराङ्गदादि सहितः प्लवगः पवनात्मजः
4044005c अगस्त्यचरितामाशां दक्षिणां हरियूथपः
4044006a पश्चिमां तु दिशं घोरां सुषेणः प्लवगेश्वरः
4044006c प्रतस्थे हरिशार्दूलो भृशं वरुणपालिताम्
4044007a ततः सर्वा दिशो राजा चोदयित्वा यथा तथम्
4044007c कपिसेना पतीन्मुख्यान्मुमोद सुखितः सुखम्
4044008a एवं संचोदिताः सर्वे राज्ञा वानरयूथपाः
4044008c स्वां स्वां दिशमभिप्रेत्य त्वरिताः संप्रतस्थिरे
4044009a नदन्तश्चोन्नदन्तश्च गर्जन्तश्च प्लवंगमाः
4044009c क्ष्वेलन्तो धावमानाश्च ययुः प्लवगसत्तमाः
4044009e आनयिष्यामहे सीतां हनिष्यामश्च रावणम्
4044010a अहमेको हनिष्यामि प्राप्तं रावणमाहवे
4044010c ततश्चोन्मथ्य सहसा हरिष्ये जनकात्मजाम्
4044011a वेपमानं श्रमेणाद्य भवद्भिः स्थीयतामिति
4044011c एक एवाहरिष्यामि पातालादपि जानकीम्
4044012a विधमिष्याम्यहं वृक्षान्दारयिष्याम्यहं गिरीन्
4044012c धरणीं दारयिष्यामि क्षोभयिष्यामि सागरान्
4044013a अहं योजनसंख्यायाः प्लविता नात्र संशयः
4044013c शतं योजनसंख्यायाः शतं समधिकं ह्यहम्
4044014a भूतले सागरे वापि शैलेषु च वनेषु च
4044014c पातालस्यापि वा मध्ये न ममाच्छिद्यते गतिः
4044015a इत्येकैकं तदा तत्र वानरा बलदर्पिताः
4044015c ऊचुश्च वचनं तस्मिन्हरिराजस्य संनिधौ
4045001a गतेषु वानरेन्द्रेषु रामः सुग्रीवमब्रवीत्
4045001c कथं भवान्विनाजीते सर्वं वै मण्डलं भुवः
4045002a सुग्रीवस्तु ततो राममुवाच प्रणतात्मवान्
4045002c श्रूयतां सर्वमाख्यास्ये विस्तरेण नरर्षभ
4045003a यदा तु दुन्दुभिं नाम दानवं महिषाकृतिम्
4045003c परिकालयते वाली मलयं प्रति पर्वतम्
4045004a तदा विवेश महिषो मलयस्य गुहां प्रति
4045004c विवेश वाली तत्रापि मलयं तज्जिघांसया
4045005a ततोऽहं तत्र निक्षिप्तो गुहाद्वारिविनीतवत्
4045005c न च निष्क्रमते वाली तदा संवत्सरे गते
4045006a ततः क्षतजवेगेन आपुपूरे तदा बिलम्
4045006c तदहं विस्मितो दृष्ट्वा भ्रातृशोकविषार्दितः
4045007a अथाहं कृतबुद्धिस्तु सुव्यक्तं निहतो गुरुः
4045007c शिलापर्वतसंकाशा बिलद्वारि मया कृता
4045007e अशक्नुवन्निष्क्रमितुं महिषो विनशेदिति
4045008a ततोऽहमागां किष्किन्धां निराशस्तस्य जीविते
4045008c राज्यं च सुमहत्प्राप्तं तारा च रुमया सह
4045008e मित्रैश्च सहितस्तत्र वसामि विगतज्वरः
4045009a आजगाम ततो वाली हत्वा तं दानवर्षभम्
4045009c ततोऽहमददां राज्यं गौरवाद्भययन्त्रितः
4045010a स मां जिघांसुर्दुष्टात्मा वाली प्रव्यथितेन्द्रियः
4045010c परिलाकयते क्रोधाद्धावन्तं सचिवैः सह
4045011a ततोऽहं वालिना तेन सानुबन्धः प्रधावितः
4045011c नदीश्च विविधाः पश्यन्वनानि नगराणि च
4045012a आदर्शतलसंकाशा ततो वै पृथिवी मया
4045012c अलातचक्रप्रतिमा दृष्टा गोष्पदवत्तदा
4045013a ततः पूर्वमहं गत्वा दक्षिणामहमाश्रितः
4045013c दिशं च पश्चिमां भूयो गतोऽस्मि भयशङ्कितः
4045013e उत्तरां तु दिशं यान्तं हनुमान्मामथाब्रवीत्
4045014a इदानीं मे स्मृतं राजन्यथा वाली हरीश्वरः
4045014c मतङ्गेन तदा शप्तो ह्यस्मिन्नाश्रममण्डले
4045015a प्रविशेद्यदि वा वाली मूर्धास्य शतधा भवेत्
4045015c तत्र वासः सुखोऽस्माकं निरुद्विग्नो भविष्यति
4045016a ततः पर्वतमासाद्य ऋश्यमूकं नृपात्मज
4045016c न विवेश तदा वाली मतङ्गस्य भयात्तदा
4045017a एवं मया तदा राजन्प्रत्यक्षमुपलक्षितम्
4045017c पृथिवीमण्डलं कृत्स्नं गुहामस्म्यागतस्ततः
4046001a दर्शनार्थं तु वैदेह्याः सर्वतः कपियूथपाः
4046001c व्यादिष्टाः कपिराजेन यथोक्तं जग्मुरञ्जसा
4046002a सरांसि सरितः कक्षानाकाशं नगराणि च
4046002c नदीदुर्गांस्तथा शैलान्विचिन्वन्ति समन्ततः
4046003a सुग्रीवेण समाख्यातान्सर्वे वानरयूथपाः
4046003c प्रदेशान्प्रविचिन्वन्ति सशैलवनकाननान्
4046004a विचिन्त्य दिवसं सर्वे सीताधिगमने धृताः
4046004c समायान्ति स्म मेदिन्यां निशाकालेशु वानराः
4046005a सर्वर्तुकांश्च देशेषु वानराः सफलान्द्रुमान्
4046005c आसाद्य रजनीं शय्यां चक्रुः सर्वेष्वहःसु ते
4046006a तदहः प्रथमं कृत्वा मासे प्रस्रवणं गताः
4046006c कपिराजेन संगम्य निराशाः कपियूथपाः
4046007a विचित्य तु दिशं पूर्वां यथोक्तां सचिवैः सह
4046007c अदृष्ट्वा विनतः सीतामाजगाम महाबलः
4046008a उत्तरां तु दिशं सर्वां विचित्य स महाकपिः
4046008c आगतः सह सैन्येन वीरः शतबलिस्तदा
4046009a सुषेणः पश्चिमामाशां विचित्य सह वानरैः
4046009c समेत्य मासे संपूर्णे सुग्रीवमुपचक्रमे
4046010a तं प्रस्रवणपृष्ठस्थं समासाद्याभिवाद्य च
4046010c आसीनं सह रामेण सुग्रीवमिदमब्रुवन्
4046011a विचिताः पर्वताः सर्वे वनानि नगराणि च
4046011c निम्नगाः सागरान्ताश्च सर्वे जनपदास्तथा
4046012a गुहाश्च विचिताः सर्वा यास्त्वया परिकीर्तिताः
4046012c विचिताश्च महागुल्मा लताविततसंतताः
4046013a गहनेषु च देशेषु दुर्गेषु विषमेषु च
4046013c सत्त्वान्यतिप्रमाणानि विचितानि हतानि च
4046013e ये चैव गहना देशा विचितास्ते पुनः पुनः
4046014a उदारसत्त्वाभिजनो महात्मा; स मैथिलीं द्रक्ष्यति वानरेन्द्रः
4046014c दिशं तु यामेव गता तु सीता; तामास्थितो वायुसुतो हनूमान्
4047001a सहताराङ्गदाभ्यां तु गत्वा स हनुमान्कपिः
4047001c सुग्रीवेण यथोद्दिष्टं तं देशमुपचक्रमे
4047002a स तु दूरमुपागम्य सर्वैस्तैः कपिसत्तमैः
4047002c विचिनोति स्म विन्ध्यस्य गुहाश्च गहनानि च
4047003a पर्वताग्रान्नदीदुर्गान्सरांसि विपुलान्द्रुमान्
4047003c वृक्षषण्डांश्च विविधान्पर्वतान्घनपादपान्
4047004a अन्वेषमाणास्ते सर्वे वानराः सर्वतो दिशम्
4047004c न सीतां ददृशुर्वीरा मैथिलीं जनकात्मजाम्
4047005a ते भक्षयन्तो मूलानि फलानि विविधानि च
4047005c अन्वेषमाणा दुर्धर्षा न्यवसंस्तत्र तत्र ह
4047005e स तु देशो दुरन्वेषो गुहागहनवान्महान्
4047006a त्यक्त्वा तु तं तदा देशं सर्वे वै हरियूथपाः
4047006c देशमन्यं दुराधर्षं विविशुश्चाकुतोभयाः
4047007a यत्र वन्ध्यफला वृक्षा विपुष्पाः पर्णवर्जिताः
4047007c निस्तोयाः सरितो यत्र मूलं यत्र सुदुर्लभम्
4047008a न सन्ति महिषा यत्र न मृगा न च हस्तिनः
4047008c शार्दूलाः पक्षिणो वापि ये चान्ये वनगोचराः
4047009a स्निग्धपत्राः स्थले यत्र पद्मिन्यः फुल्लपङ्कजाः
4047009c प्रेक्षणीयाः सुगन्धाश्च भ्रमरैश्चापि वर्जिताः
4047010a कण्डुर्नाम महाभागः सत्यवादी तपोधनः
4047010c महर्षिः परमामर्षी नियमैर्दुष्प्रधर्षणः
4047011a तस्य तस्मिन्वने पुत्रो बालको दशवार्षिकः
4047011c प्रनष्टो जीवितान्ताय क्रुद्धस्तत्र महामुनिः
4047012a तेन धर्मात्मना शप्तं कृत्स्नं तत्र महद्वनम्
4047012c अशरण्यं दुराधर्षं मृगपक्षिविवर्जितम्
4047013a तस्य ते काननान्तांस्तु गिरीणां कन्दराणि च
4047013c प्रभवानि नदीनांच विचिन्वन्ति समाहिताः
4047014a तत्र चापि महात्मानो नापश्यञ्जनकात्मजाम्
4047014c हर्तारं रावणं वापि सुग्रीवप्रियकारिणः
4047015a ते प्रविश्य तु तं भीमं लतागुल्मसमावृतम्
4047015c ददृशुः क्रूरकर्माणमसुरं सुरनिर्भयम्
4047016a तं दृष्ट्वा वनरा घोरं स्थितं शैलमिवापरम्
4047016c गाढं परिहिताः सर्वे दृष्ट्वा तं पर्वतोपमम्
4047017a सोऽपि तान्वानरान्सर्वान्नष्टाः स्थेत्यब्रवीद्बली
4047017c अभ्यधावत संक्रुद्धो मुष्टिमुद्यम्य संहितम्
4047018a तमापतन्तं सहसा वालिपुत्रोऽङ्गदस्तदा
4047018c रावणोऽयमिति ज्ञात्वा तलेनाभिजघान ह
4047019a स वालिपुत्राभिहतो वक्त्राच्छोणितमुद्वमन्
4047019c असुरो न्यपतद्भूमौ पर्यस्त इव पर्वतः
4047020a ते तु तस्मिन्निरुच्छ्वासे वानरा जितकाशिनः
4047020c व्यचिन्वन्प्रायशस्तत्र सर्वं तद्गिरिगह्वरम्
4047021a विचितं तु ततः कृत्वा सर्वे ते काननं पुनः
4047021c अन्यदेवापरं घोरं विविशुर्गिरिगह्वरम्
4047022a ते विचिन्त्य पुनः खिन्ना विनिष्पत्य समागताः
4047022c एकान्ते वृक्षमूले तु निषेदुर्दीनमानसाः
4048001a अथाङ्गदस्तदा सर्वान्वानरानिदमब्रवीत्
4048001c परिश्रान्तो महाप्राज्ञः समाश्वास्य शनैर्वचः
4048002a वनानि गिरयो नद्यो दुर्गाणि गहनानि च
4048002c दर्यो गिरिगुहाश्चैव विचिता नः समन्ततः
4048003a तत्र तत्र सहास्माभिर्जानकी न च दृश्यते
4048003c तद्वा रक्षो हृता येन सीता सुरसुतोपमा
4048004a कालश्च नो महान्यातः सुग्रीवश्चोग्रशासनः
4048004c तस्माद्भवन्तः सहिता विचिन्वन्तु समन्ततः
4048005a विहाय तन्द्रीं शोकं च निद्रां चैव समुत्थिताम्
4048005c विचिनुध्वं यथा सीतां पश्यामो जनकात्मजाम्
4048006a अनिर्वेदं च दाक्ष्यं च मनसश्चापराजयम्
4048006c कार्यसिद्धिकराण्याहुस्तस्मादेतद्ब्रवीम्यहम्
4048007a अद्यापीदं वनं दुर्गं विचिन्वन्तु वनौकसः
4048007c खेदं त्यक्त्वा पुनः सर्वं वनमेतद्विचीयताम्
4048008a अवश्यं क्रियमाणस्य दृश्यते कर्मणः फलम्
4048008c अलं निर्वेदमागम्य न हि नो मलिनं क्षमम्
4048009a सुग्रीवः क्रोधनो राजा तीक्ष्णदण्डश्च वानराः
4048009c भेतव्यं तस्य सततं रामस्य च महात्मनः
4048010a हितार्थमेतदुक्तं वः क्रियतां यदि रोचते
4048010c उच्यतां वा क्षमं यन्नः सर्वेषामेव वानराः
4048011a अङ्गदस्य वचः श्रुत्वा वचनं गन्धमादनः
4048011c उवाचाव्यक्तया वाचा पिपासा श्रमखिन्नया
4048012a सदृशं खलु वो वाक्यमङ्गदो यदुवाच ह
4048012c हितं चैवानुकूलं च क्रियतामस्य भाषितम्
4048013a पुनर्मार्गामहे शैलान्कन्दरांश्च दरीस्तथा
4048013c काननानि च शून्यानि गिरिप्रस्रवणानि च
4048014a यथोद्दिष्ठानि सर्वाणि सुग्रीवेण महात्मना
4048014c विचिन्वन्तु वनं सर्वे गिरिदुर्गाणि सर्वशः
4048015a ततः समुत्थाय पुनर्वानरास्ते महाबलाः
4048015c विन्ध्यकाननसंकीर्णां विचेरुर्दक्षिणां दिशम्
4048016a ते शारदाभ्रप्रतिमं श्रीमद्रजतपर्वतम्
4048016c शृङ्गवन्तं दरीवन्तमधिरुह्य च वानराः
4048017a तत्र लोध्रवनं रम्यं सप्तपर्णवनानि च
4048017c विचिन्वन्तो हरिवराः सीतादर्शनकाङ्क्षिणः
4048018a तस्याग्रमधिरूढास्ते श्रान्ता विपुलविक्रमाः
4048018c न पश्यन्ति स्म वैदेहीं रामस्य महिषीं प्रियाम्
4048019a ते तु दृष्टिगतं कृत्वा तं शैलं बहुकन्दरम्
4048019c अवारोहन्त हरयो वीक्षमाणाः समन्ततः
4048020a अवरुह्य ततो भूमिं श्रान्ता विगतचेतसः
4048020c स्थित्वा मुहूर्तं तत्राथ वृक्षमूलमुपाश्रिताः
4048021a ते मुहूर्तं समाश्वस्ताः किंचिद्भग्नपरिश्रमाः
4048021c पुनरेवोद्यताः कृत्स्नां मार्गितुं दक्षिणां दिशम्
4048022a हनुमत्प्रमुखास्ते तु प्रस्थिताः प्लवगर्षभाः
4048022c विन्ध्यमेवादितस्तावद्विचेरुस्ते समन्ततः
4049001a सह ताराङ्गदाभ्यां तु संगम्य हनुमान्कपिः
4049001c विचिनोति स्म विन्ध्यस्य गुहाश्च गहनानि च
4049002a सिंहशार्दूलजुष्टाश्च गुहाश्च परितस्तथा
4049002c विषमेषु नगेन्द्रस्य महाप्रस्रवणेषु च
4049003a तेषां तत्रैव वसतां स कालो व्यत्यवर्तत
4049004a स हि देशो दुरन्वेषो गुहा गहनवान्महान्
4049004c तत्र वायुसुतः सर्वं विचिनोति स्म पर्वतम्
4049005a परस्परेण रहिता अन्योन्यस्याविदूरतः
4049005c गजो गवाक्षो गवयः शरभो गन्धमादनः
4049006a मैन्दश्च द्विविदश्चैव हनुमाञ्जाम्बवानपि
4049006c अङ्गदो युवराजश्च तारश्च वनगोचरः
4049007a गिरिजालावृतान्देशान्मार्गित्वा दक्षिणां दिशम्
4049007c क्षुत्पिपासा परीताश्च श्रान्ताश्च सलिलार्थिनः
4049007e अवकीर्णं लतावृक्षैर्ददृशुस्ते महाबिलम्
4049008a ततः क्रौञ्चाश्च हंसाश्च सारसाश्चापि निष्क्रमन्
4049008c जलार्द्राश्चक्रवाकाश्च रक्ताङ्गाः पद्मरेणुभिः
4049009a ततस्तद्बिलमासाद्य सुगन्धि दुरतिक्रमम्
4049009c विस्मयव्यग्रमनसो बभूवुर्वानरर्षभाः
4049010a संजातपरिशङ्कास्ते तद्बिलं प्लवगोत्तमाः
4049010c अभ्यपद्यन्त संहृष्टास्तेजोवन्तो महाबलाः
4049011a ततः पर्वतकूटाभो हनुमान्मारुतात्मजः
4049011c अब्रवीद्वानरान्सर्वान्कान्तार वनकोविदः
4049012a गिरिजालावृतान्देशान्मार्गित्वा दक्षिणां दिशम्
4049012c वयं सर्वे परिश्रान्ता न च पश्यामि मैथिलीम्
4049013a अस्माच्चापि बिलाद्धंसाः क्रौञ्चाश्च सह सारसैः
4049013c जलार्द्राश्चक्रवाकाश्च निष्पतन्ति स्म सर्वशः
4049014a नूनं सलिलवानत्र कूपो वा यदि वा ह्रदः
4049014c तथा चेमे बिलद्वारे स्निग्धास्तिष्ठन्ति पादपाः
4049015a इत्युक्तास्तद्बिलं सर्वे विविशुस्तिमिरावृतम्
4049015c अचन्द्रसूर्यं हरयो ददृशू रोमहर्षणम्
4049016a ततस्तस्मिन्बिले दुर्गे नानापादपसंकुले
4049016c अन्योन्यं संपरिष्वज्य जग्मुर्योजनमन्तरम्
4049017a ते नष्टसंज्ञास्तृषिताः संभ्रान्ताः सलिलार्थिनः
4049017c परिपेतुर्बिले तस्मिन्कंचित्कालमतन्द्रिताः
4049018a ते कृशा दीनवदनाः परिश्रान्ताः प्लवंगमाः
4049018c आलोकं ददृशुर्वीरा निराशा जीविते तदा
4049019a ततस्तं देशमागम्य सौम्यं वितिमिरं वनम्
4049019c ददृशुः काञ्चनान्वृक्षान्दीप्तवैश्वानरप्रभान्
4049020a सालांस्तालांश्च पुंनागान्ककुभान्वञ्जुलान्धवान्
4049020c चम्पकान्नागवृक्षांश्च कर्णिकारांश्च पुष्पितान्
4049021a तरुणादित्यसंकाशान्वैदूर्यमयवेदिकान्
4049021c नीलवैदूर्यवर्णाश्च पद्मिनीः पतगावृताः
4049022a महद्भिः काञ्चनैर्वृक्षैर्वृतं बालार्क संनिभैः
4049022c जातरूपमयैर्मत्स्यैर्महद्भिश्च सकच्छपैः
4049023a नलिनीस्तत्र ददृशुः प्रसन्नसलिलायुताः
4049023c काञ्चनानि विमानानि राजतानि तथैव च
4049024a तपनीयगवाक्षाणि मुक्ताजालावृतानि च
4049024c हैमराजतभौमानि वैदूर्यमणिमन्ति च
4049025a ददृशुस्तत्र हरयो गृहमुख्यानि सर्वशः
4049025c पुष्पितान्फलिनो वृक्षान्प्रवालमणिसंनिभान्
4049026a काञ्चनभ्रमरांश्चैव मधूनि च समन्ततः
4049026c मणिकाञ्चनचित्राणि शयनान्यासनानि च
4049027a महार्हाणि च यानानि ददृशुस्ते समन्ततः
4049027c हैमराजतकांस्यानां भाजनानां च संचयान्
4049028a अगरूणां च दिव्यानां चन्दनानां च संचयान्
4049028c शुचीन्यभ्यवहार्याणि मूलानि च फलानि च
4049029a महार्हाणि च पानानि मधूनि रसवन्ति च
4049029c दिव्यानामम्बराणां च महार्हाणां च संचयान्
4049029e कम्बलानां च चित्राणामजिनानां च संचयान्
4049030a तत्र तत्र विचिन्वन्तो बिले तत्र महाप्रभाः
4049030c ददृशुर्वानराः शूराः स्त्रियं कांचिददूरतः
4049031a तां दृष्ट्वा भृशसंत्रस्ताश्चीरकृष्णाजिनाम्बराम्
4049031c तापसीं नियताहारां ज्वलन्तीमिव तेजसा
4049032a ततो हनूमान्गिरिसंनिकाशः; कृताञ्जलिस्तामभिवाद्य वृद्धाम्
4049032c पप्रच्छ का त्वं भवनं बिलं च; रत्नानि चेमानि वदस्व कस्य
4050001a इत्युक्त्वा हनुमांस्तत्र पुनः कृष्णाजिनाम्बराम्
4050001c अब्रवीत्तां महाभागां तापसीं धर्मचारिणीम्
4050002a इदं प्रविष्टाः सहसा बिलं तिमिरसंवृतम्
4050002c क्षुत्पिपासा परिश्रान्ताः परिखिन्नाश्च सर्वशः
4050003a महद्धिरण्या विवरं प्रविष्टाः स्म पिपासिताः
4050003c इमांस्त्वेवं विधान्भावान्विविधानद्भुतोपमान्
4050003e दृष्ट्वा वयं प्रव्यथिताः संभ्रान्ता नष्टचेतसः
4050004a कस्येमे काञ्चना वृक्षास्तरुणादित्यसंनिभाः
4050004c शुचीन्यभ्यवहार्याणि मूलानि च फलानि च
4050005a काञ्चनानि विमानानि राजतानि गृहाणि च
4050005c तपनीय गवाक्षाणि मणिजालावृतानि च
4050006a पुष्पिताः फालवन्तश्च पुण्याः सुरभिगन्धिनः
4050006c इमे जाम्बूनदमयाः पादपाः कस्य तेजसा
4050007a काञ्चनानि च पद्मानि जातानि विमले जले
4050007c कथं मत्स्याश्च सौवर्णा चरन्ति सह कच्छपैः
4050008a आत्मानमनुभावं च कस्य चैतत्तपोबलम्
4050008c अजानतां नः सर्वेषां सर्वमाख्यातुमर्हसि
4050009a एवमुक्ता हनुमता तापसी धर्मचारिणी
4050009c प्रत्युवाच हनूमन्तं सर्वभूतहिते रता
4050010a मयो नाम महातेजा मायावी दानवर्षभः
4050010c तेनेदं निर्मितं सर्वं मायया काञ्चनं वनम्
4050011a पुरा दानवमुख्यानां विश्वकर्मा बभूव ह
4050011c येनेदं काञ्चनं दिव्यं निर्मितं भवनोत्तमम्
4050012a स तु वर्षसहस्राणि तपस्तप्त्वा महावने
4050012c पितामहाद्वरं लेभे सर्वमौशसनं धनम्
4050013a विधाय सर्वं बलवान्सर्वकामेश्वरस्तदा
4050013c उवास सुखितः कालं कंचिदस्मिन्महावने
4050014a तमप्सरसि हेमायां सक्तं दानवपुंगवम्
4050014c विक्रम्यैवाशनिं गृह्य जघानेशः पुरंदरः
4050015a इदं च ब्रह्मणा दत्तं हेमायै वनमुत्तमम्
4050015c शाश्वतः कामभोगश्च गृहं चेदं हिरण्मयम्
4050016a दुहिता मेरुसावर्णेरहं तस्याः स्वयं प्रभा
4050016c इदं रक्षामि भवनं हेमाया वानरोत्तम
4050017a मम प्रियसखी हेमा नृत्तगीतविशारदा
4050017c तया दत्तवरा चास्मि रक्षामि भवनोत्तमम्
4050018a किं कार्यं कस्य वा हेतोः कान्ताराणि प्रपद्यथ
4050018c कथं चेदं वनं दुर्गं युष्माभिरुपलक्षितम्
4050019a इमान्यभ्यवहार्याणि मूलानि च फलानि च
4050019c भुक्त्वा पीत्वा च पानीयं सर्वं मे वक्तुमर्हथ
4051001a अथ तानब्रवीत्सर्वान्विश्रान्तान्हरियूथपान्
4051001c इदं वचनमेकाग्रा तापसी धर्मचारिणी
4051002a वानरा यदि वः खेदः प्रनष्टः फलभक्षणात्
4051002c यदि चैतन्मया श्राव्यं श्रोतुमिच्छामि कथ्यताम्
4051003a तस्यास्तद्वचनं श्रुत्वा हनुमान्मारुतात्मजः
4051003c आर्जवेन यथातत्त्वमाख्यातुमुपचक्रमे
4051004a राजा सर्वस्य लोकस्य महेन्द्रवरुणोपमः
4051004c रामो दाशरथिः श्रीमान्प्रविष्टो दण्डकावनम्
4051005a लक्ष्मणेन सह भ्रात्रा वैदेह्या चापि भार्यया
4051005c तस्य भार्या जनस्थानाद्रावणेन हृता बलात्
4051006a वीरस्तस्य सखा राज्ञः सुग्रीवो नाम वानरः
4051006c राजा वानरमुख्यानां येन प्रस्थापिता वयम्
4051007a अगस्त्यचरितामाशां दक्षिणां यमरक्षिताम्
4051007c सहैभिर्वानरैर्मुख्यैरङ्गदप्रमुखैर्वयम्
4051008a रावणं सहिताः सर्वे राक्षसं कामरूपिणम्
4051008c सीतया सह वैदेह्या मार्गध्वमिति चोदिताः
4051009a विचित्य तु वयं सर्वे समग्रां दक्षिणां दिशम्
4051009c बुभुक्षिताः परिश्रान्ता वृक्षमूलमुपाश्रिताः
4051010a विवर्णवदनाः सर्वे सर्वे ध्यानपरायणाः
4051010c नाधिगच्छामहे पारं मग्नाश्चिन्तामहार्णवे
4051011a चारयन्तस्ततश्चक्षुर्दृष्टवन्तो महद्बिलम्
4051011c लतापादपसंछन्नं तिमिरेण समावृतम्
4051012a अस्माद्धंसा जलक्लिन्नाः पक्षैः सलिलरेणुभिः
4051012c कुरराः सारसाश्चैव निष्पतन्ति पतत्रिणः
4051012e साध्वत्र प्रविशामेति मया तूक्ताः प्लवंगमाः
4051013a तेषामपि हि सर्वेषामनुमानमुपागतम्
4051013c गच्छामः प्रविशामेति भर्तृकार्यत्वरान्विताः
4051014a ततो गाढं निपतिता गृह्य हस्तौ परस्परम्
4051014c इदं प्रविष्टाः सहसा बिलं तिमिरसंवृतम्
4051015a एतन्नः कायमेतेन कृत्येन वयमागताः
4051015c त्वां चैवोपगताः सर्वे परिद्यूना बुभुक्षिताः
4051016a आतिथ्यधर्मदत्तानि मूलानि च फलानि च
4051016c अस्माभिरुपभुक्तानि बुभुक्षापरिपीडितैः
4051017a यत्त्वया रक्षिताः सर्वे म्रियमाणा बुभुक्षया
4051017c ब्रूहि प्रत्युपकारार्थं किं ते कुर्वन्तु वानराः
4051018a एवमुक्ता तु सर्वज्ञा वानरैस्तैः स्वयंप्रभा
4051018c प्रत्युवाच ततः सर्वानिदं वानरयूथपम्
4051019a सर्वेषां परितुष्टास्मि वानराणां तरस्विनाम्
4051019c चरन्त्या मम धर्मेण न कार्यमिह केनचित्
4052001a एवमुक्तः शुभं वाक्यं तापस्या धर्मसंहितम्
4052001c उवाच हनुमान्वाक्यं तामनिन्दितचेष्टिताम्
4052002a शरणं त्वां प्रपन्नाः स्मः सर्वे वै धर्मचारिणि
4052002c यः कृतः समयोऽस्माकं सुग्रीवेण महात्मना
4052002e स तु कालो व्यतिक्रान्तो बिले च परिवर्तताम्
4052003a सा त्वमस्माद्बिलाद्घोरादुत्तारयितुमर्हसि
4052004a तस्मात्सुग्रीववचनादतिक्रान्तान्गतायुषः
4052004c त्रातुमर्हसि नः सर्वान्सुग्रीवभयशङ्कितान्
4052005a महच्च कार्यमस्माभिः कर्तव्यं धर्मचारिणि
4052005c तच्चापि न कृतं कार्यमस्माभिरिह वासिभिः
4052006a एवमुक्ता हनुमता तापसी वाक्यमब्रवीत्
4052006c जीवता दुष्करं मन्ये प्रविष्टेन निवर्तितुम्
4052007a तपसस्तु प्रभावेन नियमोपार्जितेन च
4052007c सर्वानेव बिलादस्मादुद्धरिष्यामि वानरान्
4052008a निमीलयत चक्षूंषि सर्वे वानरपुंगवाः
4052008c न हि निष्क्रमितुं शक्यमनिमीलितलोचनैः
4052009a ततः संमीलिताः सर्वे सुकुमाराङ्गुलैः करैः
4052009c सहसा पिदधुर्दृष्टिं हृष्टा गमनकाङ्क्षिणः
4052010a वानरास्तु महात्मानो हस्तरुद्धमुखास्तदा
4052010c निमेषान्तरमात्रेण बिलादुत्तारितास्तया
4052011a ततस्तान्वानरान्सर्वांस्तापसी धर्मचारिणी
4052011c निःसृतान्विषमात्तस्मात्समाश्वास्येदमब्रवीत्
4052012a एष विन्ध्यो गिरिः श्रीमान्नानाद्रुमलतायुतः
4052012c एष प्रसवणः शैलः सागरोऽयं महोदधिः
4052013a स्वस्ति वोऽस्तु गमिष्यामि भवनं वानरर्षभाः
4052013c इत्युक्त्वा तद्बिलं श्रीमत्प्रविवेश स्वयंप्रभा
4052014a ततस्ते ददृशुर्घोरं सागरं वरुणालयम्
4052014c अपारमभिगर्जन्तं घोरैरूर्मिभिराकुलम्
4052015a मयस्य माया विहितं गिरिदुर्गं विचिन्वताम्
4052015c तेषां मासो व्यतिक्रान्तो यो राज्ञा समयः कृतः
4052016a विन्ध्यस्य तु गिरेः पादे संप्रपुष्पितपादपे
4052016c उपविश्य महाभागाश्चिन्तामापेदिरे तदा
4052017a ततः पुष्पातिभाराग्राँल्लताशतसमावृतान्
4052017c द्रुमान्वासन्तिकान्दृष्ट्वा बभूवुर्भयशङ्किताः
4052018a ते वसन्तमनुप्राप्तं प्रतिवेद्य परस्परम्
4052018c नष्टसंदेशकालार्था निपेतुर्धरणीतले
4052019a स तु सिंहर्षभ स्कन्धः पीनायतभुजः कपिः
4052019c युवराजो महाप्राज्ञ अङ्गदो वाक्यमब्रवीत्
4052020a शासनात्कपिराजस्य वयं सर्वे विनिर्गताः
4052020c मासः पूर्णो बिलस्थानां हरयः किं न बुध्यते
4052021a तस्मिन्नतीते काले तु सुग्रीवेण कृते स्वयम्
4052021c प्रायोपवेशनं युक्तं सर्वेषां च वनौकसाम्
4052022a तीक्ष्णः प्रकृत्या सुग्रीवः स्वामिभावे व्यवस्थितः
4052022c न क्षमिष्यति नः सर्वानपराधकृतो गतान्
4052023a अप्रवृत्तौ च सीतायाः पापमेव करिष्यति
4052023c तस्मात्क्षममिहाद्यैव प्रायोपविशनं हि नः
4052024a त्यक्त्वा पुत्रांश्च दारांश्च धनानि च गृहाणि च
4052024c यावन्न घातयेद्राजा सर्वान्प्रतिगतानितः
4052024e वधेनाप्रतिरूपेण श्रेयान्मृत्युरिहैव नः
4052025a न चाहं यौवराज्येन सुग्रीवेणाभिषेचितः
4052025c नरेन्द्रेणाभिषिक्तोऽस्मि रामेणाक्लिष्टकर्मणा
4052026a स पूर्वं बद्धवैरो मां राजा दृष्ट्वा व्यतिक्रमम्
4052026c घातयिष्यति दण्डेन तीक्ष्णेन कृतनिश्चयः
4052027a किं मे सुहृद्भिर्व्यसनं पश्यद्भिर्जीवितान्तरे
4052027c इहैव प्रायमासिष्ये पुण्ये सागररोधसि
4052028a एतच्छ्रुत्वा कुमारेण युवराजेन भाषितम्
4052028c सर्वे ते वानरश्रेष्ठाः करुणं वाक्यमब्रुवन्
4052029a तीक्ष्णः प्रकृत्या सुग्रीवः प्रियासक्तश्च राघवः
4052029c अदृष्टायां च वैदेह्यां दृष्ट्वास्मांश्च समागतान्
4052030a राघवप्रियकामार्थं घातयिष्यत्यसंशयम्
4052030c न क्षमं चापराद्धानां गमनं स्वामिपार्श्वतः
4052031a प्लवंगमानां तु भयार्दितानां; श्रुत्वा वचस्तार इदं बभाषे
4052031c अलं विषादेन बिलं प्रविश्य; वसाम सर्वे यदि रोचते वः
4052032a इदं हि माया विहितं सुदुर्गमं; प्रभूतवृक्षोदकभोज्यपेयम्
4052032c इहास्ति नो नैव भयं पुरंदरा;न्न राघवाद्वानरराजतोऽपि वा
4052033a श्रुत्वाङ्गदस्यापि वचोऽनुकूल;मूचुश्च सर्वे हरयः प्रतीताः
4052033c यथा न हन्येम तथाविधान;मसक्तमद्यैव विधीयतां नः
4053001a तथा ब्रुवति तारे तु ताराधिपतिवर्चसि
4053001c अथ मेने हृतं राज्यं हनुमानङ्गदेन तत्
4053002a बुद्ध्या ह्यष्टाङ्गया युक्तं चतुर्बलसमन्वितम्
4053002c चतुर्दशगुणं मेने हनुमान्वालिनः सुतम्
4053003a आपूर्यमाणं शश्वच्च तेजोबलपराक्रमैः
4053003c शशिनं शुक्लपक्षादौ वर्धमानमिव श्रिया
4053004a बृहस्पतिसमं बुद्ध्या विक्रमे सदृशं पितुः
4053004c शुश्रूषमाणं तारस्य शुक्रस्येव पुरंदरम्
4053005a भर्तुरर्थे परिश्रान्तं सर्वशास्त्रविशारदम्
4053005c अभिसंधातुमारेभे हनुमानङ्गदं ततः
4053006a स चतुर्णामुपायानां तृतीयमुपवर्णयन्
4053006c भेदयामास तान्सर्वान्वानरान्वाक्यसंपदा
4053007a तेषु सर्वेषु भिन्नेषु ततोऽभीषयदङ्गदम्
4053007c भीषणैर्बहुभिर्वाक्यैः कोपोपायसमन्वितैः
4053008a त्वं समर्थतरः पित्रा युद्धे तारेय वै धुरम्
4053008c दृढं धारयितुं शक्तः कपिराज्यं यथा पिता
4053009a नित्यमस्थिरचित्ता हि कपयो हरिपुंगव
4053009c नाज्ञाप्यं विषहिष्यन्ति पुत्रदारान्विना त्वया
4053010a त्वां नैते ह्यनुयुञ्जेयुः प्रत्यक्षं प्रवदामि ते
4053010c यथायं जाम्बवान्नीलः सुहोत्रश्च महाकपिः
4053011a न ह्यहं त इमे सर्वे सामदानादिभिर्गुणैः
4053011c दण्डेन न त्वया शक्याः सुग्रीवादपकर्षितुम्
4053012a विगृह्यासनमप्याहुर्दुर्बलेन बलीयसः
4053012c आत्मरक्षाकरस्तस्मान्न विगृह्णीत दुर्बलः
4053013a यां चेमां मन्यसे धात्रीमेतद्बिलमिति श्रुतम्
4053013c एतल्लक्ष्मणबाणानामीषत्कार्यं विदारणे
4053014a स्वल्पं हि कृतमिन्द्रेण क्षिपता ह्यशनिं पुरा
4053014c लक्ष्मणो निशितैर्बाणैर्भिन्द्यात्पत्रपुटं यथा
4053014e लक्ष्मणस्य च नाराचा बहवः सन्ति तद्विधाः
4053015a अवस्थाने यदैव त्वमासिष्यसि परंतप
4053015c तदैव हरयः सर्वे त्यक्ष्यन्ति कृतनिश्चयाः
4053016a स्मरन्तः पुत्रदाराणां नित्योद्विग्ना बुभुक्षिताः
4053016c खेदिता दुःखशय्याभिस्त्वां करिष्यन्ति पृष्ठतः
4053017a स त्वं हीनः सुहृद्भिश्च हितकामैश्च बन्धुभिः
4053017c तृणादपि भृशोद्विग्नः स्पन्दमानाद्भविष्यसि
4053018a न च जातु न हिंस्युस्त्वां घोरा लक्ष्मणसायकाः
4053018c अपवृत्तं जिघांसन्तो महावेगा दुरासदाः
4053019a अस्माभिस्तु गतं सार्धं विनीतवदुपस्थितम्
4053019c आनुपूर्व्यात्तु सुग्रीवो राज्ये त्वां स्थापयिष्यति
4053020a धर्मकामः पितृव्यस्ते प्रीतिकामो दृढव्रतः
4053020c शुचिः सत्यप्रतिज्ञश्च ना त्वां जातु जिघांसति
4053021a प्रियकामश्च ते मातुस्तदर्थं चास्य जीवितम्
4053021c तस्यापत्यं च नास्त्यन्यत्तस्मादङ्गद गम्यताम्
4054001a श्रुत्वा हनुमतो वाक्यं प्रश्रितं धर्मसंहितम्
4054001c स्वामिसत्कारसंयुक्तमङ्गदो वाक्यमब्रवीत्
4054002a स्थैर्यं सर्वात्मना शौचमानृशंस्यमथार्जवम्
4054002c विक्रमैश्चैव धैर्यं च सुग्रीवे नोपपद्यते
4054003a भ्रातुर्ज्येष्ठस्य यो भार्यां जीवितो महिषीं प्रियाम्
4054003c धर्मेण मातरं यस्तु स्वीकरोति जुगुप्सितः
4054004a कथं स धर्मं जानीते येन भ्रात्रा दुरात्मना
4054004c युद्धायाभिनियुक्तेन बिलस्य पिहितं मुखम्
4054005a सत्यात्पाणिगृहीतश्च कृतकर्मा महायशाः
4054005c विस्मृतो राघवो येन स कस्य सुकृतं स्मरेत्
4054006a लक्ष्मणस्य भयाद्येन नाधर्मभयभीरुणा
4054006c आदिष्टा मार्गितुं सीतां धर्ममस्मिन्कथं भवेत्
4054007a तस्मिन्पापे कृतघ्ने तु स्मृतिहीने चलात्मनि
4054007c आर्यः को विश्वसेज्जातु तत्कुलीनो जिजीविषुः
4054008a राज्ये पुत्रं प्रतिष्ठाप्य सगुणो निर्गुणोऽपि वा
4054008c कथं शत्रुकुलीनं मां सुग्रीवो जीवयिष्यति
4054009a भिन्नमन्त्रोऽपराद्धश्च हीनशक्तिः कथं ह्यहम्
4054009c किष्किन्धां प्राप्य जीवेयमनाथ इव दुर्बलः
4054010a उपांशुदण्डेन हि मां बन्धनेनोपपादयेत्
4054010c शठः क्रूरो नृशंसश्च सुग्रीवो राज्यकारणात्
4054011a बन्धनाच्चावसादान्मे श्रेयः प्रायोपवेशनम्
4054011c अनुजानीत मां सर्वे गृहान्गच्छन्तु वानराः
4054012a अहं वः प्रतिजानामि न गमिष्याम्यहं पुरीम्
4054012c इहैव प्रायमासिष्ये श्रेयो मरणमेव मे
4054013a अभिवादनपूर्वं तु राजा कुशलमेव च
4054013c वाच्यस्ततो यवीयान्मे सुग्रीवो वानरेश्वरः
4054014a आरोग्यपूर्वं कुशलं वाच्या माता रुमा च मे
4054014c मातरं चैव मे तारामाश्वासयितुमर्हथ
4054015a प्रकृत्या प्रियपुत्रा सा सानुक्रोशा तपस्विनी
4054015c विनष्टं मामिह श्रुत्वा व्यक्तं हास्यति जीवितम्
4054016a एतावदुक्त्वा वचनं वृद्धानप्यभिवाद्य च
4054016c संविवेशाङ्गदो भूमौ रुदन्दर्भेषु दुर्मनाः
4054017a तस्य संविशतस्तत्र रुदन्तो वानरर्षभाः
4054017c नयनेभ्यः प्रमुमुचुरुष्णं वै वारिदुःखिताः
4054018a सुग्रीवं चैव निन्दन्तः प्रशंसन्तश्च वालिनम्
4054018c परिवार्याङ्गदो सर्वे व्यवस्यन्प्रायमासितुम्
4054019a मतं तद्वालिपुत्रस्य विज्ञाय प्लवगर्षभाः
4054019c उपस्पृश्योदकं सर्वे प्राङ्मुखाः समुपाविशन्
4054019e दक्षिणाग्रेषु दर्भेषु उदक्तीरं समाश्रिताः
4054020a स संविशद्भिर्बहुभिर्महीधरो; महाद्रिकूटप्रमितैः प्लवंगमैः
4054021c बभूव संनादितनिर्झरान्तरो; भृशं नदद्भिर्जलदैरिवोल्बणैः
4055001a उपविष्टास्तु ते सर्वे यस्मिन्प्रायं गिरिस्थले
4055001c हरयो गृध्रराजश्च तं देशमुपचक्रमे
4055002a साम्पातिर्नाम नाम्ना तु चिरजीवी विहंगमः
4055002c भ्राता जटायुषः श्रीमान्प्रख्यातबलपौरुषः
4055003a कन्दरादभिनिष्क्रम्य स विन्ध्यस्य महागिरेः
4055003c उपविष्टान्हरीन्दृष्ट्वा हृष्टात्मा गिरमब्रवीत्
4055004a विधिः किल नरं लोके विधानेनानुवर्तते
4055004c यथायं विहितो भक्ष्यश्चिरान्मह्यमुपागतः
4055005a परम्पराणां भक्षिष्ये वानराणां मृतं मृतम्
4055005c उवाचैवं वचः पक्षी तान्निरीक्ष्य प्लवंगमान्
4055006a तस्य तद्वचनं श्रुत्वा भक्षलुब्धस्य पक्षिणः
4055006c अङ्गदः परमायस्तो हनूमन्तमथाब्रवीत्
4055007a पश्य सीतापदेशेन साक्षाद्वैवस्वतो यमः
4055007c इमं देशमनुप्राप्तो वानराणां विपत्तये
4055008a रामस्य न कृतं कार्यं राज्ञो न च वचः कृतम्
4055008c हरीणामियमज्ञाता विपत्तिः सहसागता
4055009a वैदेह्याः प्रियकामेन कृतं कर्म जटायुषा
4055009c गृध्रराजेन यत्तत्र श्रुतं वस्तदशेषतः
4055010a तथा सर्वाणि भूतानि तिर्यग्योनिगतान्यपि
4055010c प्रियं कुर्वन्ति रामस्य त्यक्त्वा प्राणान्यथा वयम्
4055011a राघवार्थे परिश्रान्ता वयं संत्यक्तजीविताः
4055011c कान्ताराणि प्रपन्नाः स्म न च पश्याम मैथिलीम्
4055012a स सुखी गृध्रराजस्तु रावणेन हतो रणे
4055012c मुक्तश्च सुग्रीवभयाद्गतश्च परमां गतिम्
4055013a जटायुषो विनाशेन राज्ञो दशरथस्य च
4055013c हरणेन च वैदेह्याः संशयं हरयो गताः
4055014a रामलक्ष्मणयोर्वासामरण्ये सह सीतया
4055014c राघवस्य च बाणेन वालिनश्च तथा वधः
4055015a रामकोपादशेषाणां राक्षसानां तथा वधः
4055015c कैकेय्या वरदानेन इदं हि विकृतं कृतम्
4055016a तत्तु श्रुत्वा तदा वाक्यमङ्गदस्य मुखोद्गतम्
4055016c अब्रवीद्वचनं गृध्रस्तीक्ष्णतुण्डो महास्वनः
4055017a कोऽयं गिरा घोषयति प्राणैः प्रियतरस्य मे
4055017c जटायुषो वधं भ्रातुः कम्पयन्निव मे मनः
4055018a कथमासीज्जनस्थाने युद्धं राक्षसगृध्रयोः
4055018c नामधेयमिदं भ्रातुश्चिरस्याद्य मया श्रुतम्
4055019a यवीयसो गुणज्ञस्य श्लाघनीयस्य विक्रमैः
4055019c तदिच्छेयमहं श्रोतुं विनाशं वानरर्षभाः
4055020a भ्रातुर्जटायुषस्तस्य जनस्थाननिवासिनः
4055020c तस्यैव च मम भ्रातुः सखा दशरथः कथम्
4055020e यस्य रामः प्रियः पुत्रो ज्येष्ठो गुरुजनप्रियः
4055021a सूर्यांशुदग्धपक्षत्वान्न शक्नोमि विसर्पितुम्
4055021c इच्छेयं पर्वतादस्मादवतर्तुमरिंदमाः
4056001a शोकाद्भ्रष्टस्वरमपि श्रुत्वा ते हरियूथपाः
4056001c श्रद्दधुर्नैव तद्वाक्यं कर्मणा तस्य शङ्किताः
4056002a ते प्रायमुपविष्टास्तु दृष्ट्वा गृध्रं प्लवंगमाः
4056002c चक्रुर्बुद्धिं तदा रौद्रां सर्वान्नो भक्षयिष्यति
4056003a सर्वथा प्रायमासीनान्यदि नो भक्षयिष्यति
4056003c कृतकृत्या भविष्यामः क्षिप्रं सिद्धिमितो गताः
4056004a एतां बुद्धिं ततश्चक्रुः सर्वे ते वानरर्षभाः
4056004c अवतार्य गिरेः शृङ्गाद्गृध्रमाहाङ्गदस्तदा
4056005a बभूवुर्क्षरजो नाम वानरेन्द्रः प्रतापवान्
4056005c ममार्यः पार्थिवः पक्षिन्धार्मिकौ तस्य चात्मजौ
4056006a सुग्रीवश्चैव वली च पुत्रावोघबलावुभौ
4056006c लोके विश्रुतकर्माभूद्राजा वाली पिता मम
4056007a राजा कृत्स्नस्य जगत इक्ष्वाकूणां महारथः
4056007c रामो दाशरथिः श्रीमान्प्रविष्टो दण्डकावनम्
4056008a लक्ष्मणेन सह भ्रात्रा वैदेह्या चापि भार्यया
4056008c पितुर्निदेशनिरतो धर्म्यं पन्थानमाश्रितः
4056008e तस्य भार्या जनस्थानाद्रावणेन हृता बलात्
4056009a रामस्य च पितुर्मित्रं जटायुर्नाम गृध्रराट्
4056009c ददर्श सीतां वैदेहीं ह्रियमाणां विहायसा
4056010a रावणं विरथं कृत्वा स्थापयित्वा च मैथिलीम्
4056010c परिश्रान्तश्च वृद्धश्च रावणेन हतो रणे
4056011a एवं गृध्रो हतस्तेन रावणेन बहीयसा
4056011c संस्कृतश्चापि रामेण गतश्च गतिमुत्तमाम्
4056012a ततो मम पितृव्येण सुग्रीवेण महात्मना
4056012c चकार राघवः सख्यं सोऽवधीत्पितरं मम
4056013a माम पित्रा विरुद्धो हि सुग्रीवः सचिवैः सह
4056013c निहत्य वालिनं रामस्ततस्तमभिषेचयत्
4056014a स राज्ये स्थापितस्तेन सुग्रीवो वानरेश्वरः
4056014c राजा वानरमुख्यानां येन प्रस्थापिता वयम्
4056015a एवं रामप्रयुक्तास्तु मार्गमाणास्ततस्ततः
4056015c वैदेहीं नाधिगच्छामो रात्रौ सूर्यप्रभामिव
4056016a ते वयं दण्दकारण्यं विचित्य सुसमाहिताः
4056016c अज्ञानात्तु प्रविष्टाः स्म धरण्या विवृतं बिलम्
4056017a मयस्य माया विहितं तद्बिलं च विचिन्वताम्
4056017c व्यतीतस्तत्र नो मासो यो राज्ञा सामयः कृतः
4056018a ते वयं कपिराजस्य सर्वे वचनकारिणः
4056018c कृतां संस्थामतिक्रान्ता भयात्प्रायमुपास्महे
4056019a क्रुद्धे तस्मिंस्तु काकुत्स्थे सुग्रीवे च सलक्ष्मणे
4056019c गतानामपि सर्वेषां तत्र नो नास्ति जीवितम्
4057001a इत्युक्तः करुणं वाक्यं वानरैस्त्यक्तजीवितैः
4057001c सबाष्पो वानरान्गृध्रः प्रत्युवाच महास्वनः
4057002a यवीयान्मम स भ्राता जटायुर्नाम वानराः
4057002c यमाख्यात हतं युद्धे रावणेन बलीयसा
4057003a वृद्धभावादपक्षत्वाच्छृण्वंस्तदपि मर्षये
4057003c न हि मे शक्तिरद्यास्ति भ्रातुर्वैरविमोक्षणे
4057004a पुरा वृत्रवधे वृत्ते स चाहं च जयैषिणौ
4057004c आदित्यमुपयातौ स्वो ज्वलन्तं रश्मिमालिनम्
4057005a आवृत्याकाशमार्गेण जवेन स्म गतौ भृशम्
4057005c मध्यं प्राप्ते च सूर्ये च जटायुरवसीदति
4057006a तमहं भ्रातरं दृष्ट्वा सूर्यरश्मिभिरर्दितम्
4057006c पक्षाभ्यं छादयामास स्नेहात्परमविह्वलम्
4057007a निर्दग्धपक्षः पतितो विन्ध्येऽहं वानरोत्तमाः
4057007c अहमस्मिन्वसन्भ्रातुः प्रवृत्तिं नोपलक्षये
4057008a जटायुषस्त्वेवमुक्तो भ्रात्रा संपातिना तदा
4057008c युवराजो महाप्राज्ञः प्रत्युवाचाङ्गदस्तदा
4057009a जटायुषो यदि भ्राता श्रुतं ते गदितं मया
4057009c आख्याहि यदि जानासि निलयं तस्य रक्षसः
4057010a अदीर्घदर्शिनं तं वा रावणं राक्षसाधिपम्
4057010c अन्तिके यदि वा दूरे यदि जानासि शंस नः
4057011a ततोऽब्रवीन्महातेजा ज्येष्ठो भ्राता जटायुषः
4057011c आत्मानुरूपं वचनं वानरान्संप्रहर्षयन्
4057012a निर्दग्धपक्षो गृध्रोऽहं गतवीर्यः प्लवंगमाः
4057012c वाङ्मात्रेण तु रामस्य करिष्ये साह्यमुत्तमम्
4057013a जानामि वारुणाल्लोकान्विष्णोस्त्रैविक्रमानपि
4057013c देवासुरविमर्दांश्च अमृतस्य च मन्थनम्
4057014a रामस्य यदिदं कार्यं कर्तव्यं प्रथमं मया
4057014c जरया च हृतं तेजः प्राणाश्च शिथिला मम
4057015a तरुणी रूपसंपन्ना सर्वाभरणभूषिता
4057015c ह्रियमाणा मया दृष्टा रावणेन दुरात्मना
4057016a क्रोशन्ती राम रामेति लक्ष्मणेति च भामिनी
4057016c भूषणान्यपविध्यन्ती गात्राणि च विधुन्वती
4057017a सूर्यप्रभेव शैलाग्रे तस्याः कौशेयमुत्तमम्
4057017c असिते राक्षसे भाति यथा वा तडिदम्बुदे
4057018a तां तु सीतामहं मन्ये रामस्य परिकीर्तनात्
4057018c श्रूयतां मे कथयतो निलयं तस्य रक्षसः
4057019a पुत्रो विश्रवसः साक्षाद्भ्राता वैश्रवणस्य च
4057019c अध्यास्ते नगरीं लङ्कां रावणो नाम राकसः
4057020a इतो द्वीपे समुद्रस्य संपूर्णे शतयोजने
4057020c तस्मिँल्लङ्का पुरी रम्या निर्मिता विश्वकर्मणा
4057021a तस्यां वसति वैदेही दीना कौशेयवासिनी
4057021c रावणान्तःपुरे रुद्धा राक्षसीभिः सुरक्षिता
4057022a जनकस्यात्मजां राज्ञस्तस्यां द्रक्ष्यथ मैथिलीम्
4057022c लङ्कायामथ गुप्तायां सागरेण समन्ततः
4057023a संप्राप्य सागरस्यान्तं संपूर्णं शतयोजनम्
4057023c आसाद्य दक्षिणं कूलं ततो द्रक्ष्यथ रावणम्
4057024a तत्रैव त्वरिताः क्षिप्रं विक्रमध्वं प्लवंगमाः
4057024c ज्ञानेन खलु पश्यामि दृष्ट्वा प्रत्यागमिष्यथ
4057025a आद्यः पन्थाः कुलिङ्गानां ये चान्ये धान्यजीविनः
4057025c द्वितीयो बलिभोजानां ये च वृक्षफलाशिनः
4057026a भासास्तृतीयं गच्छन्ति क्रौञ्चाश्च कुररैः सह
4057026c श्येनाश्चतुर्थं गच्छन्ति गृध्रा गच्छन्ति पञ्चमम्
4057027a बलवीर्योपपन्नानां रूपयौवनशालिनाम्
4057027c षष्ठस्तु पन्था हंसानां वैनतेयगतिः परा
4057027e वैनतेयाच्च नो जन्म सर्वेषां वानरर्षभाः
4057028a गर्हितं तु कृतं कर्म येन स्म पिशिताशनाः
4057028c इहस्थोऽहं प्रपश्यामि रावणं जानकीं तथा
4057029a अस्माकमपि सौवर्णं दिव्यं चक्षुर्बलं तथा
4057029c तस्मादाहारवीर्येण निसर्गेण च वानराः
4057029e आयोजनशतात्साग्राद्वयं पश्याम नित्यशः
4057030a अस्माकं विहिता वृत्तिर्निसार्गेण च दूरतः
4057030c विहिता पादमूले तु वृत्तिश्चरणयोधिनाम्
4057031a उपायो दृश्यतां कश्चिल्लङ्घने लवणाम्भसः
4057031c अभिगम्य तु वैदेहीं समृद्धार्था गमिष्यथ
4057032a समुद्रं नेतुमिच्छामि भवद्भिर्वरुणालयम्
4057032c प्रदास्याम्युदकं भ्रातुः स्वर्गतस्य महात्मनः
4057033a ततो नीत्वा तु तं देशं तीरे नदनदीपतेः
4057033c निर्दग्धपक्षं संपातिं वानराः सुमहौजसः
4057034a पुनः प्रत्यानयित्वा वै तं देशं पतगेश्वरम्
4057034c बभूवुर्वानरा हृष्टाः प्रवृत्तिमुपलभ्य ते
4058001a ततस्तदमृतास्वादं गृध्रराजेन भाषितम्
4058001c निशम्य वदतो हृष्टास्ते वचः प्लवगर्षभाः
4058002a जाम्बवान्वै हरिश्रेष्ठः सह सर्वैः प्लवंगमैः
4058002c भूतलात्सहसोत्थाय गृध्रराजानमब्रवीत्
4058003a क्व सीता केन वा दृष्टा को वा हरति मैथिलीम्
4058003c तदाख्यातु भवान्सर्वं गतिर्भव वनौकसाम्
4058004a को दाशरथिबाणानां वज्रवेगनिपातिनाम्
4058004c स्वयं लक्ष्मणमुक्तानां न चिन्तयति विक्रमम्
4058005a स हरीन्प्रीतिसंयुक्तान्सीता श्रुतिसमाहितान्
4058005c पुनराश्वासयन्प्रीत इदं वचनमब्रवीत्
4058006a श्रूयतामिह वैदेह्या यथा मे हरणं श्रुतम्
4058006c येन चापि ममाख्यातं यत्र चायतलोचना
4058007a अहमस्मिन्गिरौ दुर्गे बहुयोजनमायते
4058007c चिरान्निपतितो वृद्धः क्षीणप्राणपराक्रमः
4058008a तं मामेवंगतं पुत्रः सुपार्श्वो नाम नामतः
4058008c आहारेण यथाकालं बिभर्ति पततां वरः
4058009a तीक्ष्णकामास्तु गन्धर्वास्तीक्ष्णकोपा भुजंगमाः
4058009c मृगाणां तु भयं तीक्ष्णं ततस्तीक्ष्णक्षुधा वयम्
4058010a स कदाचित्क्षुधार्तस्य मम चाहारकाङ्क्षिणः
4058010c गतसूर्योऽहनि प्राप्तो मम पुत्रो ह्यनामिषः
4058011a स मया वृद्धभावाच्च कोपाच्च परिभर्त्सितः
4058011c क्षुत्पिपासा परीतेन कुमारः पततां वरः
4058012a स ममाहारसंरोधात्पीडितः प्रीतिवर्धनः
4058012c अनुमान्य यथातत्त्वमिदं वचनमब्रवीत्
4058013a अहं तात यथाकालमामिषार्थी खमाप्लुतः
4058013c महेन्द्रस्य गिरेर्द्वारमावृत्य च समास्थितः
4058014a तत्र सत्त्वसहस्राणां सागरान्तरचारिणाम्
4058014c पन्थानमेकोऽध्यवसं संनिरोद्धुमवाङ्मुखः
4058015a तत्र कश्चिन्मया दृष्टः सूर्योदयसमप्रभाम्
4058015c स्त्रियमादाय गच्छन्वै भिन्नाञ्जनचयोपमः
4058016a सोऽहमभ्यवहारार्थी तौ दृष्ट्वा कृतनिश्चयः
4058016c तेन साम्ना विनीतेन पन्थानमभियाचितः
4058017a न हि सामोपपन्नानां प्रहर्ता विद्यते क्वचित्
4058017c नीचेष्वपि जनः कश्चित्किमङ्ग बत मद्विधः
4058018a स यातस्तेजसा व्योम संक्षिपन्निव वेगतः
4058018c अथाहं खे चरैर्भूतैरभिगम्य सभाजितः
4058019a दिष्ट्या जीवसि तातेति अब्रुवन्मां महर्षयः
4058019c कथंचित्सकलत्रोऽसौ गतस्ते स्वस्त्यसंशयम्
4058020a एवमुक्तस्ततोऽहं तैः सिद्धैः परमशोभनैः
4058020c स च मे रावणो राजा रक्षसां प्रतिवेदितः
4058021a हरन्दाशरथेर्भार्यां रामस्य जनकात्मजाम्
4058021c भ्रष्टाभरणकौशेयां शोकवेगपराजिताम्
4058022a रामलक्ष्मणयोर्नाम क्रोशन्तीं मुक्तमूर्धजाम्
4058022c एष कालात्ययस्तावदिति वाक्यविदां वरः
4058023a एतमर्थं समग्रं मे सुपार्श्वः प्रत्यवेदयत्
4058023c तच्छ्रुत्वापि हि मे बुद्धिर्नासीत्काचित्पराक्रमे
4058024a अपक्षो हि कथं पक्षी कर्म किंचिदुपक्रमेत्
4058024c यत्तु शक्यं मया कर्तुं वाग्बुद्धिगुणवर्तिना
4058025a श्रूयतां तत्प्रवक्ष्यामि भवतां पौरुषाश्रयम्
4058025c वाङ्मतिभ्यां हि सार्वेषां करिष्यामि प्रियं हि वः
4058025e यद्धि दाशरथेः कार्यं मम तन्नात्र संशयः
4058026a ते भवन्तो मतिश्रेष्ठा बलवन्तो मनस्विनः
4058026c सहिताः कपिराजेन देवैरपि दुरासदाः
4058027a रामलक्ष्मणबाणाश्च निशिताः कङ्कपत्रिणः
4058027c त्रयाणामपि लोकानां पर्याप्तास्त्राणनिग्रहे
4058028a कामं खलु दशग्रीवस्तेजोबलसमन्वितः
4058028c भवतां तु समर्थानां न किंचिदपि दुष्करम्
4058029a तदलं कालसंगेन क्रियतां बुद्धिनिश्चयः
4058029c न हि कर्मसु सज्जन्ते बुद्धिमन्तो भवद्विधाः
4059001a ततः कृतोदकं स्नातं तं गृध्रं हरियूथपाः
4059001c उपविष्टा गिरौ दुर्गे परिवार्य समन्ततः
4059002a तमङ्गदमुपासीनं तैः सर्वैर्हरिभिर्वृतम्
4059002c जनितप्रत्ययो हर्षात्संपातिः पुनरब्रवीत्
4059003a कृत्वा निःशब्दमेकाग्राः शृण्वन्तु हरयो मम
4059003c तत्त्वं संकीर्तयिष्यामि यथा जानामि मैथिलीम्
4059004a अस्य विन्ध्यस्य शिखरे पतितोऽस्मि पुरा वने
4059004c सूर्यातपपरीताङ्गो निर्दग्धः सूर्यरश्मिभिः
4059005a लब्धसंज्ञस्तु षड्रात्राद्विवशो विह्वलन्निव
4059005c वीक्षमाणो दिशः सर्वा नाभिजानामि किंचन
4059006a ततस्तु सागराञ्शैलान्नदीः सर्वाः सरांसि च
4059006c वनान्यटविदेशांश्च समीक्ष्य मतिरागमत्
4059007a हृष्टपक्षिगणाकीर्णः कन्दरान्तरकूटवान्
4059007c दक्षिणस्योदधेस्तीरे विन्ध्योऽयमिति निश्चितः
4059008a आसीच्चात्राश्रमं पुण्यं सुरैरपि सुपूजितम्
4059008c ऋषिर्निशाकरो नाम यस्मिन्नुग्रतपाभवत्
4059009a अष्टौ वर्षसहस्राणि तेनास्मिन्नृषिणा विना
4059009c वसतो मम धर्मज्ञाः स्वर्गते तु निशाकरे
4059010a अवतीर्य च विन्ध्याग्रात्कृच्छ्रेण विषमाच्छनैः
4059010c तीक्ष्णदर्भां वसुमतीं दुःखेन पुनरागतः
4059011a तमृषिं द्रष्टु कामोऽस्मि दुःखेनाभ्यागतो भृशम्
4059011c जटायुषा मया चैव बहुशोऽभिगतो हि सः
4059012a तस्याश्रमपदाभ्याशे ववुर्वाताः सुगन्धिनः
4059012c वृक्षो नापुष्पितः कश्चिदफलो वा न दृश्यते
4059013a उपेत्य चाश्रमं पुण्यं वृक्षमूलमुपाश्रितः
4059013c द्रष्टुकामः प्रतीक्षे च भगवन्तं निशाकरम्
4059014a अथापश्यमदूरस्थमृषिं ज्वलिततेजसं
4059014c कृताभिषेकं दुर्धर्षमुपावृत्तमुदङ्मुखम्
4059015a तमृक्षाः सृमरा व्याघ्राः सिंहा नागाः सरीसृपाः
4059015c परिवार्योपगच्छन्ति दातारं प्राणिनो यथा
4059016a ततः प्राप्तमृषिं ज्ञात्वा तानि सत्त्वानि वै ययुः
4059016c प्रविष्टे राजनि यथा सर्वं सामात्यकं बलम्
4059017a ऋषिस्तु दृष्ट्वा मां तुष्टः प्रविष्टश्चाश्रमं पुनः
4059017c मुहूर्तमात्रान्निष्क्रम्य ततः कार्यमपृच्छत
4059018a सौम्य वैकल्यतां दृष्ट्वा रोंणां ते नावगम्यते
4059018c अग्निदग्धाविमौ पक्षौ त्वक्चैव व्रणिता तव
4059019a द्वौ गृध्रौ दृष्टपूर्वौ मे मातरिश्वसमौ जवे
4059019c गृध्राणां चैव राजानौ भ्रातरौ कामरूपिणौ
4059020a ज्येष्ठस्त्वं तु च संपातिर्जटायुरनुजस्तव
4059020c मानुषं रूपमास्थाय गृह्णीतां चरणौ मम
4059021a किं ते व्याधिसमुत्थानं पक्षयोः पतनं कथम्
4059021c दण्डो वायं धृतः केन सर्वमाख्याहि पृच्छतः
4060001a ततस्तद्दारुणं कर्म दुष्करं साहसात्कृतम्
4060001c आचचक्षे मुनेः सर्वं सूर्यानुगमनं तथा
4060002a भगवन्व्रणयुक्तत्वाल्लज्जया चाकुलेन्द्रियः
4060002c परिश्रान्तो न शक्नोमि वचनं परिभाषितुम्
4060003a अहं चैव जटायुश्च संघर्षाद्दर्पमोहितौ
4060003c आकाशं पतितौ वीरौ जिघासन्तौ पराक्रमम्
4060004a कैलासशिखरे बद्ध्वा मुनीनामग्रतः पणम्
4060004c रविः स्यादनुयातव्यो यावदस्तं महागिरिम्
4060005a अथावां युगपत्प्राप्तावपश्याव महीतले
4060005c रथचक्रप्रमाणानि नगराणि पृथक्पृथक्
4060006a क्वचिद्वादित्रघोषांश्च ब्रह्मघोषांश्च शुश्रुव
4060006c गायन्तीश्चाङ्गना बह्वीः पश्यावो रक्तवाससः
4060007a तूर्णमुत्पत्य चाकाशमादित्यपथमास्थितौ
4060007c आवामालोकयावस्तद्वनं शाद्वलसंस्थितम्
4060008a उपलैरिव संछन्ना दृश्यते भूः शिलोच्चयैः
4060008c आपगाभिश्च संवीता सूत्रैरिव वसुंधरा
4060009a हिमवांश्चैव विन्ध्यश्च मेरुश्च सुमहान्नगः
4060009c भूतले संप्रकाशन्ते नागा इव जलाशये
4060010a तीव्रस्वेदश्च खेदश्च भयं चासीत्तदावयोः
4060010c समाविशत मोहश्च मोहान्मूर्छा च दारुणा
4060011a न दिग्विज्ञायते याम्या नागेन्या न च वारुणी
4060011c युगान्ते नियतो लोको हतो दग्ध इवाग्निना
4060012a यत्नेन महता भूयो रविः समवलोकितः
4060012c तुल्यः पृथ्वीप्रमाणेन भास्करः प्रतिभाति नौ
4060013a जटायुर्मामनापृच्छ्य निपपात महीं ततः
4060013c तं दृष्ट्वा तूर्णमाकाशादात्मानं मुक्तवानहम्
4060014a पक्षिभ्यां च मया गुप्तो जटायुर्न प्रदह्यत
4060014c प्रमादात्तत्र निर्दग्धः पतन्वायुपथादहम्
4060015a आशङ्के तं निपतितं जनस्थाने जटायुषम्
4060015c अहं तु पतितो विन्ध्ये दग्धपक्षो जडीकृतः
4060016a राज्येन हीनो भ्रात्रा च पक्षाभ्यां विक्रमेण च
4060016c सर्वथा मर्तुमेवेच्छन्पतिष्ये शिखराद्गिरेः
4061001a एवमुक्त्वा मुनिश्रेष्ठमरुदं दुःखितो भृशम्
4061001c अथ ध्यात्वा मुहूर्तं तु भगवानिदमब्रवीत्
4061002a पक्षौ च ते प्रपक्षौ च पुनरन्यौ भविष्यतः
4061002c चक्षुषी चैव प्राणाश्च विक्रमश्च बलं च ते
4061003a पुराणे सुमहत्कार्यं भविष्यं हि मया श्रुतम्
4061003c दृष्टं मे तपसा चैव श्रुत्वा च विदितं मम
4061004a राजा दशरथो नाम कश्चिदिक्ष्वाकुनन्दनः
4061004c तस्य पुत्रो महातेजा रामो नाम भविष्यति
4061005a अरण्यं च सह भ्रात्रा लक्ष्मणेन गमिष्यति
4061005c तस्मिन्नर्थे नियुक्तः सन्पित्रा सत्यपराक्रमः
4061006a नैरृतो रावणो नाम तस्या भार्यां हरिष्यति
4061006c राक्षसेन्द्रो जनस्थानादवध्यः सुरदानवैः
4061007a सा च कामैः प्रलोभ्यन्ती भक्ष्यैर्भोज्यैश्च मैथिली
4061007c न भोक्ष्यति महाभागा दुःखमग्ना यशस्विनी
4061008a परमान्नं तु वैदेह्या ज्ञात्वा दास्यति वासवः
4061008c यदन्नममृतप्रख्यं सुराणामपि दुर्लभम्
4061009a तदन्नं मैथिली प्राप्य विज्ञायेन्द्रादिदं त्विति
4061009c अग्रमुद्धृत्य रामाय भूतले निर्वपिष्यति
4061010a यदि जीवति मे भर्ता लक्ष्मणेन सह प्रभुः
4061010c देवत्वं गतयोर्वापि तयोरन्नमिदं त्विति
4061011a एष्यन्त्यन्वेषकास्तस्या रामदूताः प्लवंगमाः
4061011c आख्येया राममहिषी त्वया तेभ्यो विहंगम
4061012a सर्वथा तु न गन्तव्यमीदृशः क्व गमिष्यसि
4061012c देशकालौ प्रतीक्षस्व पक्षौ त्वं प्रतिपत्स्यसे
4061013a उत्सहेयमहं कर्तुमद्यैव त्वां सपक्षकम्
4061013c इहस्थस्त्वं तु लोकानां हितं कार्यं करिष्यसि
4061014a त्वयापि खलु तत्कार्यं तयोश्च नृपपुत्रयोः
4061014c ब्राह्मणानां सुराणां च मुनीनां वासवस्य च
4061015a इच्छाम्यहमपि द्रष्टुं भ्रातरु रामलक्ष्मणौ
4061015c नेच्छे चिरं धारयितुं प्राणांस्त्यक्ष्ये कलेवरम्
4062001a एतैरन्यैश्च बहुभिर्वाक्यैर्वाक्यविशारदः
4062001c मां प्रशस्याभ्यनुज्ञाप्य प्रविष्टः स स्वमाश्रमम्
4062002a कन्दरात्तु विसर्पित्वा पर्वतस्य शनैः शनैः
4062002c अहं विन्ध्यं समारुह्य भवतः प्रतिपालये
4062003a अद्य त्वेतस्य कालस्य साग्रं वर्षशतं गतम्
4062003c देशकालप्रतीक्षोऽस्मि हृदि कृत्वा मुनेर्वचः
4062004a महाप्रस्थानमासाद्य स्वर्गते तु निशाकरे
4062004c मां निर्दहति संतापो वितर्कैर्बहुभिर्वृतम्
4062005a उत्थितां मरणे बुद्धिं मुनि वाक्यैर्निवर्तये
4062005c बुद्धिर्या तेन मे दत्ता प्राणसंरक्षणाय तु
4062005e सा मेऽपनयते दुःखं दीप्तेवाग्निशिखा तमः
4062006a बुध्यता च मया वीर्यं रावणस्य दुरात्मनः
4062006c पुत्रः संतर्जितो वाग्भिर्न त्राता मैथिली कथम्
4062007a तस्या विलपितं श्रुत्वा तौ च सीता विनाकृतौ
4062007c न मे दशरथस्नेहात्पुत्रेणोत्पादितं प्रियम्
4062008a तस्य त्वेवं ब्रुवाणस्य संपातेर्वानरैः सह
4062008c उत्पेततुस्तदा पक्षौ समक्षं वनचारिणाम्
4062009a स दृष्ट्वा स्वां तनुं पक्षैरुद्गतैररुणच्छदैः
4062009c प्रहर्षमतुलं लेभे वानरांश्चेदमब्रवीत्
4062010a निशाकरस्य महर्षेः प्रभावादमितात्मनः
4062010c आदित्यरश्मिनिर्दग्धौ पक्षौ मे पुनरुत्थितौ
4062011a यौवने वर्तमानस्य ममासीद्यः पराक्रमः
4062011c तमेवाद्यावगच्छामि बलं पौरुषमेव च
4062012a सर्वथा क्रियतां यत्नः सीतामधिगमिष्यथ
4062012c पक्षलाभो ममायं वः सिद्धिप्रत्यय कारकः
4062013a इत्युक्त्वा तान्हरीन्सर्वान्संपातिः पततां वरः
4062013c उत्पपात गिरेः शृङ्गाज्जिज्ञासुः खगमो गतिम्
4062014a तस्य तद्वचनं श्रुत्वा प्रीतिसंहृष्टमानसाः
4062014c बभूवुर्हरिशार्दूला विक्रमाभ्युदयोन्मुखाः
4062015a अथ पवनसमानविक्रमाः; प्लवगवराः प्रतिलब्ध पौरुषाः
4062015c अभिजिदभिमुखां दिशं ययु;र्जनकसुता परिमार्गणोन्मुखाः
4063001a आख्याता गृध्रराजेन समुत्पत्य प्लवंगमाः
4063001c संगताः प्रीतिसंयुक्ता विनेदुः सिंहविक्रमाः
4063002a संपातेर्वचनं श्रुत्वा हरयो रावणक्षयम्
4063002c हृष्टाः सागरमाजग्मुः सीतादर्शनकाङ्क्षिणः
4063003a अभिक्रम्य तु तं देशं ददृशुर्भीमविक्रमाः
4063003c कृत्स्नं लोकस्य महतः प्रतिबिम्बमिव स्थितम्
4063004a दक्षिणस्य समुद्रस्य समासाद्योत्तरां दिशम्
4063004c संनिवेशं ततश्चक्रुः सहिता वानरोत्तमाः
4063005a सत्त्वैर्महद्भिर्विकृतैः क्रीडद्भिर्विविधैर्जले
4063005c व्यात्तास्यैः सुमहाकायैरूर्मिभिश्च समाकुलम्
4063006a प्रसुप्तमिव चान्यत्र क्रीडन्तमिव चान्यतः
4063006c क्वचित्पर्वतमात्रैश्च जलराशिभिरावृतम्
4063007a संकुलं दानवेन्द्रैश्च पातालतलवासिभिः
4063007c रोमहर्षकरं दृष्ट्वा विषेदुः कपिकुञ्जराः
4063008a आकाशमिव दुष्पारं सागरं प्रेक्ष्य वानराः
4063008c विषेदुः सहसा सर्वे कथं कार्यमिति ब्रुवन्
4063009a विषण्णां वाहिनीं दृष्ट्वा सागरस्य निरीक्षणात्
4063009c आश्वासयामास हरीन्भयार्तान्हरिसत्तमः
4063010a न निषादेन नः कार्यं विषादो दोषवत्तरः
4063010c विषादो हन्ति पुरुषं बालं क्रुद्ध इवोरगः
4063011a विषादोऽयं प्रसहते विक्रमे पर्युपस्थिते
4063011c तेजसा तस्य हीनस्य पुरुषार्थो न सिध्यति
4063012a तस्यां रात्र्यां व्यतीतायामङ्गदो वानरैः सह
4063012c हरिवृद्धैः समागम्य पुनर्मन्त्रममन्त्रयत्
4063013a सा वानराणां ध्वजिनी परिवार्याङ्गदं बभौ
4063013c वासवं परिवार्येव मरुतां वाहिनी स्थिता
4063014a कोऽन्यस्तां वानरीं सेनां शक्तः स्तम्भयितुं भवेत्
4063014c अन्यत्र वालितनयादन्यत्र च हनूमतः
4063015a ततस्तान्हरिवृद्धांश्च तच्च सैन्यमरिंदमः
4063015c अनुमान्याङ्गदः श्रीमान्वाक्यमर्थवदब्रवीत्
4063016a क इदानीं महातेजा लङ्घयिष्यति सागरम्
4063016c कः करिष्यति सुग्रीवं सत्यसंधमरिंदमम्
4063017a को वीरो योजनशतं लङ्घयेत प्लवंगमाः
4063017c इमांश्च यूथपान्सर्वान्मोचयेत्को महाभयात्
4063018a कस्य प्रसादाद्दारांश्च पुत्रांश्चैव गृहाणि च
4063018c इतो निवृत्ताः पश्येम सिद्धार्थाः सुखिनो वयम्
4063019a कस्य प्रसादाद्रामं च लक्ष्मणं च महाबलम्
4063019c अभिगच्छेम संहृष्टाः सुग्रीवं च महाबलम्
4063020a यदि कश्चित्समर्थो वः सागरप्लवने हरिः
4063020c स ददात्विह नः शीघ्रं पुण्यामभयदक्षिणाम्
4063021a अङ्गदस्य वचः श्रुत्वा न कश्चित्किंचिदब्रवीत्
4063021c स्तिमितेवाभवत्सर्वा सा तत्र हरिवाहिनी
4063022a पुनरेवाङ्गदः प्राह तान्हरीन्हरिसत्तमः
4063022c सर्वे बलवतां श्रेष्ठा भवन्तो दृढविक्रमाः
4063023a व्यपदेश्य कुले जाताः पूजिताश्चाप्यभीक्ष्णशः
4063023c न हि वो गमने संगः कदाचिदपि कस्यचित्
4063024a ब्रुवध्वं यस्य या शक्तिर्गमने प्लवगर्षभाः
4064001a ततोऽङ्गदवचः श्रुत्वा सर्वे ते वानरोत्तमाः
4064001c स्वं स्वं गतौ समुत्साहमाहुस्तत्र यथाक्रमम्
4064002a गजो गवाक्षो गवयः शरभो गन्धमादनः
4064002c मैन्दश्च द्विविदश्चैव सुषेणो जाम्बवांस्तथा
4064003a आबभाषे गजस्तत्र प्लवेयं दशयोजनम्
4064003c गवाक्षो योजनान्याह गमिष्यामीति विंशतिम्
4064004a गवयो वानरस्तत्र वानरांस्तानुवाच ह
4064004c त्रिंशतं तु गमिष्यामि योजनानां प्लवंगमाः
4064005a शरभो वानरस्तत्र वानरांस्तानुवाच ह
4064005c चत्वारिंशद्गमिष्यामि योजनानां न संशयः
4064006a वानरांस्तु महातेजा अब्रवीद्गन्धमादनः
4064006c योजनानां गमिष्यामि पञ्चाशत्तु न संशयः
4064007a मैन्दस्तु वानरस्तत्र वानरांस्तानुवाच ह
4064007c योजनानां परं षष्टिमहं प्लवितुमुत्सहे
4064008a ततस्तत्र महातेजा द्विविदः प्रत्यभाषत
4064008c गमिष्यामि न संदेहः सप्ततिं योजनान्यहम्
4064009a सुषेणस्तु हरिश्रेष्ठः प्रोक्तवान्कपिसत्तमान्
4064009c अशीतिं योजनानां तु प्लवेयं प्लवगर्षभाः
4064010a तेषां कथयतां तत्र सर्वांस्ताननुमान्य च
4064010c ततो वृद्धतमस्तेषां जाम्बवान्प्रत्यभाषत
4064011a पूर्वमस्माकमप्यासीत्कश्चिद्गतिपराक्रमः
4064011c ते वयं वयसः पारमनुप्राप्ताः स्म साम्प्रतम्
4064012a किं तु नैवं गते शक्यमिदं कार्यमुपेक्षितुम्
4064012c यदर्थं कपिराजश्च रामश्च कृतनिश्चयौ
4064013a साम्प्रतं कालभेदेन या गतिस्तां निबोधत
4064013c नवतिं योजनानां तु गमिष्यामि न संशयः
4064014a तांश्च सर्वान्हरिश्रेष्ठाञ्जाम्बवान्पुनरब्रवीत्
4064014c न खल्वेतावदेवासीद्गमने मे पराक्रमः
4064015a मया महाबलैश्चैव यज्ञे विष्णुः सनातनः
4064015c प्रदक्षिणीकृतः पूर्वं क्रममाणस्त्रिविक्रमः
4064016a स इदानीमहं वृद्धः प्लवने मन्दविक्रमः
4064016c यौवने च तदासीन्मे बलमप्रतिमं परैः
4064017a संप्रत्येतावतीं शक्तिं गमने तर्कयाम्यहम्
4064017c नैतावता च संसिद्धिः कार्यस्यास्य भविष्यति
4064018a अथोत्तरमुदारार्थमब्रवीदङ्गदस्तदा
4064018c अनुमान्य महाप्राज्ञो जाम्बवन्तं महाकपिम्
4064019a अहमेतद्गमिष्यामि योजनानां शतं महत्
4064019c निवर्तने तु मे शक्तिः स्यान्न वेति न निश्चितम्
4064020a तमुवाच हरिश्रेष्ठो जाम्बवान्वाक्यकोविदः
4064020c ज्ञायते गमने शक्तिस्तव हर्यृक्षसत्तम
4064021a कामं शतसहस्रं वा न ह्येष विधिरुच्यते
4064021c योजनानां भवाञ्शक्तो गन्तुं प्रतिनिवर्तितुम्
4064022a न हि प्रेषयिता तत स्वामी प्रेष्यः कथंचन
4064022c भवतायं जनः सर्वः प्रेष्यः प्लवगसत्तम
4064023a भवान्कलत्रमस्माकं स्वामिभावे व्यवस्थितः
4064023c स्वामी कलत्रं सैन्यस्य गतिरेषा परंतप
4064024a तस्मात्कलत्रवत्तात प्रतिपाल्यः सदा भवान्
4064024c अपि चैतस्य कार्यस्य भवान्मूलमरिंदम
4064025a मूलमर्थस्य संरक्ष्यमेष कार्यविदां नयः
4064025c मूले हि सति सिध्यन्ति गुणाः पुष्पफलादयः
4064026a तद्भवानस्या कार्यस्य साधने सत्यविक्रमः
4064026c बुद्धिविक्रमसंपन्नो हेतुरत्र परंतपः
4064027a गुरुश्च गुरुपुत्रश्च त्वं हि नः कपिसत्तम
4064027c भवन्तमाश्रित्य वयं समर्था ह्यर्थसाधने
4064028a उक्तवाक्यं महाप्राज्ञं जाम्बवन्तं महाकपिः
4064028c प्रत्युवाचोत्तरं वाक्यं वालिसूनुरथाङ्गदः
4064029a यदि नाहं गमिष्यामि नान्यो वानरपुंगवः
4064029c पुनः खल्विदमस्माभिः कार्यं प्रायोपवेशनम्
4064030a न ह्यकृत्वा हरिपतेः संदेशं तस्य धीमतः
4064030c तत्रापि गत्वा प्राणानां पश्यामि परिरक्षणम्
4064031a स हि प्रसादे चात्यर्थं कोपे च हरिरीश्वरः
4064031c अतीत्य तस्य संदेशं विनाशो गमने भवेत्
4064032a तद्यथा ह्यस्य कार्यस्य न भवत्यन्यथा गतिः
4064032c तद्भवानेव दृष्टार्थः संचिन्तयितुमर्हति
4064033a सोऽङ्गदेन तदा वीरः प्रत्युक्तः प्लवगर्षभः
4064033c जाम्बवानुत्तरं वाक्यं प्रोवाचेदं ततोऽङ्गदम्
4064034a अस्य ते वीर कार्यस्य न किंचित्परिहीयते
4064034c एष संचोदयाम्येनं यः कार्यं साधयिष्यति
4064035a ततः प्रतीतं प्लवतां वरिष्ठ;मेकान्तमाश्रित्य सुखोपविष्टम्
4064035c संचोदयामास हरिप्रवीरो; हरिप्रवीरं हनुमन्तमेव
4065001a अनेकशतसाहस्रीं विषण्णां हरिवाहिनीम्
4065001c जाम्बवान्समुदीक्ष्यैवं हनुमन्तमथाब्रवीत्
4065002a वीर वानरलोकस्य सर्वशास्त्रविदां वर
4065002c तूष्णीमेकान्तमाश्रित्य हनुमन्किं न जल्पसि
4065003a हनुमन्हरिराजस्य सुग्रीवस्य समो ह्यसि
4065003c रामलक्ष्मणयोश्चापि तेजसा च बलेन च
4065004a अरिष्टनेमिनः पुत्रौ वैनतेयो महाबलः
4065004c गरुत्मानिव विख्यात उत्तमः सर्वपक्षिणाम्
4065005a बहुशो हि मया दृष्टः सागरे स महाबलः
4065005c भुजगानुद्धरन्पक्षी महावेगो महायशाः
4065006a पक्षयोर्यद्बलं तस्य तावद्भुजबलं तव
4065006c विक्रमश्चापि वेगश्च न ते तेनापहीयते
4065007a बलं बुद्धिश्च तेजश्च सत्त्वं च हरिसत्तम
4065007c विशिष्टं सर्वभूतेषु किमात्मानं न बुध्यसे
4065008a अप्सराप्सरसां श्रेष्ठा विख्याता पुञ्जिकस्थला
4065008c अज्ञनेति परिख्याता पत्नी केसरिणो हरेः
4065009a अभिशापादभूत्तात वानरी कामरूपिणी
4065009c दुहिता वानरेन्द्रस्य कुञ्जरस्य महात्मनः
4065010a कपित्वे चारुसर्वाङ्गी कदाचित्कामरूपिणी
4065010c मानुषं विग्रहं कृत्वा यौवनोत्तमशालिनी
4065011a अचरत्पर्वतस्याग्रे प्रावृडम्बुदसंनिभे
4065011c विचित्रमाल्याभरणा महार्हक्षौमवासिनी
4065012a तस्या वस्त्रं विशालाक्ष्याः पीतं रक्तदशं शुभम्
4065012c स्थितायाः पर्वतस्याग्रे मारुतोऽपहरच्छनैः
4065013a स ददर्श ततस्तस्या वृत्तावूरू सुसंहतौ
4065013c स्तनौ च पीनौ सहितौ सुजातं चारु चाननम्
4065014a तां विशालायतश्रोणीं तनुमध्यां यशस्विनीम्
4065014c दृष्ट्वैव शुभसर्वाग्नीं पवनः काममोहितः
4065015a स तां भुजाभ्यां पीनाभ्यां पर्यष्वजत मारुतः
4065015c मन्मथाविष्टसर्वाङ्गो गतात्मा तामनिन्दिताम्
4065016a सा तु तत्रैव संभ्रान्ता सुवृत्ता वाक्यमब्रवीत्
4065016c एकपत्नीव्रतमिदं को नाशयितुमिच्छति
4065017a अञ्जनाया वचः श्रुत्वा मारुतः प्रत्यभाषत
4065017c न त्वां हिंसामि सुश्रोणि मा भूत्ते सुभगे भयम्
4065018a मनसास्मि गतो यत्त्वां परिष्वज्य यशस्विनि
4065018c वीर्यवान्बुद्धिसंपन्नः पुत्रस्तव भविष्यति
4065019a अभ्युत्थितं ततः सूर्यं बालो दृष्ट्वा महावने
4065019c फलं चेति जिघृक्षुस्त्वमुत्प्लुत्याभ्यपतो दिवम्
4065020a शतानि त्रीणि गत्वाथ योजनानां महाकपे
4065020c तेजसा तस्य निर्धूतो न विषादं ततो गतः
4065021a तावदापततस्तूर्णमन्तरिक्षं महाकपे
4065021c क्षिप्तमिन्द्रेण ते वज्रं क्रोधाविष्टेन धीमता
4065022a ततः शैलाग्रशिखरे वामो हनुरभज्यत
4065022c ततो हि नामधेयं ते हनुमानिति कीर्त्यते
4065023a ततस्त्वां निहतं दृष्ट्वा वायुर्गन्धवहः स्वयम्
4065023c त्रैलोक्ये भृशसंक्रुद्धो न ववौ वै प्रभञ्जनः
4065024a संभ्रान्ताश्च सुराः सर्वे त्रैलोक्ये क्षुभिते सति
4065024c प्रसादयन्ति संक्रुद्धं मारुतं भुवनेश्वराः
4065025a प्रसादिते च पवने ब्रह्मा तुभ्यं वरं ददौ
4065025c अशस्त्रवध्यतां तात समरे सत्यविक्रम
4065026a वज्रस्य च निपातेन विरुजं त्वां समीक्ष्य च
4065026c सहस्रनेत्रः प्रीतात्मा ददौ ते वरमुत्तमम्
4065027a स्वच्छन्दतश्च मरणं ते भूयादिति वै प्रभो
4065027c स त्वं केसरिणः पुत्रः क्षेत्रजो भीमविक्रमः
4065028a मारुतस्यौरसः पुत्रस्तेजसा चापि तत्समः
4065028c त्वं हि वायुसुतो वत्स प्लवने चापि तत्समः
4065029a वयमद्य गतप्राणा भवानस्मासु साम्प्रतम्
4065029c दाक्ष्यविक्रमसंपन्नः पक्षिराज इवापरः
4065030a त्रिविक्रमे मया तात सशैलवनकानना
4065030c त्रिः सप्तकृत्वः पृथिवी परिक्रान्ता प्रदक्षिणम्
4065031a तदा चौषधयोऽस्माभिः संचिता देवशासनात्
4065031c निष्पन्नममृतं याभिस्तदासीन्नो महद्बलम्
4065032a स इदानीमहं वृद्धः परिहीनपराक्रमः
4065032c साम्प्रतं कालमस्माकं भवान्सर्वगुणान्वितः
4065033a तद्विजृम्भस्व विक्रान्तः प्लवतामुत्तमो ह्यसि
4065033c त्वद्वीर्यं द्रष्टुकामेयं सर्वा वानरवाहिनी
4065034a उत्तिष्ठ हरिशार्दूल लङ्घयस्व महार्णवम्
4065034c परा हि सर्वभूतानां हनुमन्या गतिस्तव
4065035a विषाण्णा हरयः सर्वे हनुमन्किमुपेक्षसे
4065035c विक्रमस्व महावेगो विष्णुस्त्रीन्विक्रमानिव
4065036a ततस्तु वै जाम्बवताभिचोदितः; प्रतीतवेगः पवनात्मजः कपिः
4065036c प्रहर्षयंस्तां हरिवीर वाहिनीं; चकार रूपं महदात्मनस्तदा
4066001a संस्तूयमानो हनुमान्व्यवर्धत महाबलः
4066001c समाविध्य च लाङ्गूलं हर्षाच्च बलमेयिवान्
4066002a तस्य संस्तूयमानस्य सर्वैर्वानरपुंगवैः
4066002c तेजसापूर्यमाणस्य रूपमासीदनुत्तमम्
4066003a यथा विजृम्भते सिंहो विवृद्धो गिरिगह्वरे
4066003c मारुतस्यौरसः पुत्रस्तथा संप्रति जृम्भते
4066004a अशोभत मुखं तस्य जृम्भमाणस्य धीमतः
4066004c अम्बरीषोपमं दीप्तं विधूम इव पावकः
4066005a हरीणामुत्थितो मध्यात्संप्रहृष्टतनूरुहः
4066005c अभिवाद्य हरीन्वृद्धान्हनुमानिदमब्रवीत्
4066006a अरुजन्पर्वताग्राणि हुताशनसखोऽनिलः
4066006c बलवानप्रमेयश्च वायुराकाशगोचरः
4066007a तस्याहं शीघ्रवेगस्य शीघ्रगस्य महात्मनः
4066007c मारुतस्यौरसः पुत्रः प्लवने नास्ति मे समः
4066008a उत्सहेयं हि विस्तीर्णमालिखन्तमिवाम्बरम्
4066008c मेरुं गिरिमसंगेन परिगन्तुं सहस्रशः
4066009a बाहुवेगप्रणुन्नेन सागरेणाहमुत्सहे
4066009c समाप्लावयितुं लोकं सपर्वतनदीह्रदम्
4066010a ममोरुजङ्घावेगेन भविष्यति समुत्थितः
4066010c संमूर्छितमहाग्राहः समुद्रो वरुणालयः
4066011a पन्नगाशनमाकाशे पतन्तं पक्षिसेवितम्
4066011c वैनतेयमहं शक्तः परिगन्तुं सहस्रशः
4066012a उदयात्प्रस्थितं वापि ज्वलन्तं रश्मिमालिनम्
4066012c अनस्तमितमादित्यमभिगन्तुं समुत्सहे
4066013a ततो भूमिमसंस्पृश्य पुनरागन्तुमुत्सहे
4066013c प्रवेगेनैव महता भीमेन प्लवगर्षभाः
4066014a उत्सहेयमतिक्रान्तुं सर्वानाकाशगोचरान्
4066014c सागरं क्षोभयिष्यामि दारयिष्यामि मेदिनीम्
4066015a पर्वतान्कम्पयिष्यामि प्लवमानः प्लवंगमाः
4066015c हरिष्ये चोरुवेगेन प्लवमानो महार्णवम्
4066016a लतानां वीरुधां पुष्पं पादपानां च सर्वशः
4066016c अनुयास्यति मामद्य प्लवमानं विहायसा
4066016e भविष्यति हि मे पन्थाः स्वातेः पन्था इवाम्बरे
4066017a चरन्तं घोरमाकाशमुत्पतिष्यन्तमेव च
4066017c द्रक्ष्यन्ति निपतन्तं च सर्वभूतानि वानराः
4066018a महामेरुप्रतीकाशं मां द्रक्ष्यध्वं प्लवंगमाः
4066018c दिवमावृत्य गच्छन्तं ग्रसमानमिवाम्बरम्
4066019a विधमिष्यामि जीमूतान्कम्पयिष्यामि पर्वतान्
4066019c सागरं क्षोभयिष्यामि प्लवमानः समाहितः
4066020a वैनतेयस्य वा शक्तिर्मम वा मारुतस्य वा
4066020c ऋते सुपर्णराजानं मारुतं वा महाबलम्
4066020e न हि भूतं प्रपश्यामि यो मां प्लुतमनुव्रजेत्
4066021a निमेषान्तरमात्रेण निरालम्भनमम्बरम्
4066021c सहसा निपतिष्यामि घनाद्विद्युदिवोत्थिता
4066022a भविष्यति हि मे रूपं प्लवमानस्य सागरम्
4066022c विष्णोः प्रक्रममाणस्य तदा त्रीन्विक्रमानिव
4066023a बुद्ध्या चाहं प्रपश्यामि मनश्चेष्टा च मे तथा
4066023c अहं द्रक्ष्यामि वैदेहीं प्रमोदध्वं प्लवंगमाः
4066024a मारुतस्य समो वेगे गरुडस्य समो जवे
4066024c अयुतं योजनानां तु गमिष्यामीति मे मतिः
4066025a वासवस्य सवज्रस्य ब्रह्मणो वा स्वयम्भुवः
4066025c विक्रम्य सहसा हस्तादमृतं तदिहानये
4066025e लङ्कां वापि समुत्क्षिप्य गच्छेयमिति मे मतिः
4066026a तमेवं वानरश्रेष्ठं गर्जन्तममितौजसं
4066026c उवाच परिसंहृष्टो जाम्बवान्हरिसत्तमः
4066027a वीर केसरिणः पुत्र वेगवन्मारुतात्मज
4066027c ज्ञातीनां विपुलं शोकस्त्वया तात प्रणाशितः
4066028a तव कल्याणरुचयः कपिमुख्याः समागताः
4066028c मङ्गलं कार्यसिद्ध्यर्थं करिष्यन्ति समाहिताः
4066029a ऋषीणां च प्रसादेन कपिवृद्धमतेन च
4066029c गुरूणां च प्रसादेन प्लवस्व त्वं महार्णवम्
4066030a स्थास्यामश्चैकपादेन यावदागमनं तव
4066030c त्वद्गतानि च सर्वेषां जीवितानि वनौकसाम्
4066031a ततस्तु हरिशार्दूलस्तानुवाच वनौकसः
4066031c नेयं मम मही वेगं प्लवने धारयिष्यति
4066032a एतानि हि नगस्यास्य शिलासंकटशालिनः
4066032c शिखराणि महेन्द्रस्य स्थिराणि च महान्ति च
4066033a एतानि मम निष्पेषं पादयोः पततां वराः
4066033c प्लवतो धारयिष्यन्ति योजनानामितः शतम्
4066034a ततस्तु मारुतप्रख्यः स हरिर्मारुतात्मजः
4066034c आरुरोह नगश्रेष्ठं महेन्द्रमरिमर्दनः
4066035a वृतं नानाविधैर्वृक्षैर्मृगसेवितशाद्वलम्
4066035c लताकुसुमसंबाधं नित्यपुष्पफलद्रुमम्
4066036a सिंहशार्दूलचरितं मत्तमातङ्गसेवितम्
4066036c मत्तद्विजगणोद्घुष्टं सलिलोत्पीडसंकुलम्
4066037a महद्भिरुच्छ्रितं शृङ्गैर्महेन्द्रं स महाबलः
4066037c विचचार हरिश्रेष्ठो महेन्द्रसमविक्रमः
4066038a पादाभ्यां पीडितस्तेन महाशैलो महात्मना
4066038c ररास सिंहाभिहतो महान्मत्त इव द्विपः
4066039a मुमोच सलिलोत्पीडान्विप्रकीर्णशिलोच्चयः
4066039c वित्रस्तमृगमातङ्गः प्रकम्पितमहाद्रुमः
4066040a नानागन्धर्वमिथुनैः पानसंसर्गकर्कशैः
4066040c उत्पतद्भिर्विहंगैश्च विद्याधरगणैरपि
4066041a त्यज्यमानमहासानुः संनिलीनमहोरगः
4066041c शैलशृङ्गशिलोद्घातस्तदाभूत्स महागिरिः
4066042a निःश्वसद्भिस्तदा तैस्तु भुजगैरर्धनिःसृतैः
4066042c सपताक इवाभाति स तदा धरणीधरः
4066043a ऋषिभिस्त्रास संभ्रान्तैस्त्यज्यमानः शिलोच्चयः
4066043c सीदन्महति कान्तारे सार्थहीन इवाध्वगः
4066044a स वेगवान्वेगसमाहितात्मा; हरिप्रवीरः परवीरहन्ता
4066044c मनः समाधाय महानुभावो; जगाम लङ्कां मनसा मनस्वी
5001001a ततो रावणनीतायाः सीतायाः शत्रुकर्शनः
5001001c इयेष पदमन्वेष्टुं चारणाचरिते पथि
5001002a अथ वैदूर्यवर्णेषु शाद्वलेषु महाबलः
5001002c धीरः सलिलकल्पेषु विचचार यथासुखम्
5001003a द्विजान्वित्रासयन्धीमानुरसा पादपान्हरन्
5001003c मृगांश्च सुबहून्निघ्नन्प्रवृद्ध इव केसरी
5001004a नीललोहितमाञ्जिष्ठपद्मवर्णैः सितासितैः
5001004c स्वभावविहितैश्चित्रैर्धातुभिः समलंकृतम्
5001005a कामरूपिभिराविष्टमभीक्ष्णं सपरिच्छदैः
5001005c यक्षकिंनरगन्धर्वैर्देवकल्पैश्च पन्नगैः
5001006a स तस्य गिरिवर्यस्य तले नागवरायुते
5001006c तिष्ठन्कपिवरस्तत्र ह्रदे नाग इवाबभौ
5001007a स सूर्याय महेन्द्राय पवनाय स्वयम्भुवे
5001007c भूतेभ्यश्चाञ्जलिं कृत्वा चकार गमने मतिम्
5001008a अञ्जलिं प्राङ्मुखः कुर्वन्पवनायात्मयोनये
5001008c ततो हि ववृधे गन्तुं दक्षिणो दक्षिणां दिशम्
5001009a प्लवंगप्रवरैर्दृष्टः प्लवने कृतनिश्चयः
5001009c ववृधे रामवृद्ध्यर्थं समुद्र इव पर्वसु
5001010a निष्प्रमाण शरीरः सँल्लिलङ्घयिषुरर्णवम्
5001010c बाहुभ्यां पीडयामास चरणाभ्यां च पर्वतम्
5001011a स चचालाचलाश्चारु मुहूर्तं कपिपीडितः
5001011c तरूणां पुष्पिताग्राणां सर्वं पुष्पमशातयत्
5001012a तेन पादपमुक्तेन पुष्पौघेण सुगन्धिना
5001012c सर्वतः संवृतः शैलो बभौ पुष्पमयो यथा
5001013a तेन चोत्तमवीर्येण पीड्यमानः स पर्वतः
5001013c सलिलं संप्रसुस्राव मदं मत्त इव द्विपः
5001014a पीड्यमानस्तु बलिना महेन्द्रस्तेन पर्वतः
5001014c रीतिर्निर्वर्तयामास काञ्चनाञ्जनराजतीः
5001014e मुमोच च शिलाः शैलो विशालाः समनःशिलाः
5001015a गिरिणा पीड्यमानेन पीड्यमानानि सर्वशः
5001015c गुहाविष्टानि भूतानि विनेदुर्विकृतैः स्वरैः
5001016a स महासत्त्वसंनादः शैलपीडानिमित्तजः
5001016c पृथिवीं पूरयामास दिशश्चोपवनानि च
5001017a शिरोभिः पृथुभिः सर्पा व्यक्तस्वस्तिकलक्षणैः
5001017c वमन्तः पावकं घोरं ददंशुर्दशनैः शिलाः
5001018a तास्तदा सविषैर्दष्टाः कुपितैस्तैर्महाशिलाः
5001018c जज्वलुः पावकोद्दीप्ता विभिदुश्च सहस्रधा
5001019a यानि चौषधजालानि तस्मिञ्जातानि पर्वते
5001019c विषघ्नान्यपि नागानां न शेकुः शमितुं विषम्
5001020a भिद्यतेऽयं गिरिर्भूतैरिति मत्वा तपस्विनः
5001020c त्रस्ता विद्याधरास्तस्मादुत्पेतुः स्त्रीगणैः सह
5001021a पानभूमिगतं हित्वा हैममासनभाजनम्
5001021c पात्राणि च महार्हाणि करकांश्च हिरण्मयान्
5001022a लेह्यानुच्चावचान्भक्ष्यान्मांसानि विविधानि च
5001022c आर्षभाणि च चर्माणि खड्गांश्च कनकत्सरून्
5001023a कृतकण्ठगुणाः क्षीबा रक्तमाल्यानुलेपनाः
5001023c रक्ताक्षाः पुष्कराक्षाश्च गगनं प्रतिपेदिरे
5001024a हारनूपुरकेयूर पारिहार्य धराः स्त्रियः
5001024c विस्मिताः सस्मितास्तस्थुराकाशे रमणैः सह
5001025a दर्शयन्तो महाविद्यां विद्याधरमहर्षयः
5001025c सहितास्तस्थुराकाशे वीक्षां चक्रुश्च पर्वतम्
5001026a शुश्रुवुश्च तदा शब्दमृषीणां भावितात्मनाम्
5001026c चारणानां च सिद्धानां स्थितानां विमलेऽम्बरे
5001027a एष पर्वतसंकाशो हनूमान्मारुतात्मजः
5001027c तितीर्षति महावेगं समुद्रं मकरालयम्
5001028a रामार्थं वानरार्थं च चिकीर्षन्कर्म दुष्करम्
5001028c समुद्रस्य परं पारं दुष्प्रापं प्राप्तुमिच्छति
5001029a दुधुवे च स रोमाणि चकम्पे चाचलोपमः
5001029c ननाद च महानादं सुमहानिव तोयदः
5001030a आनुपूर्व्याच्च वृत्तं च लाङ्गूलं रोमभिश्चितम्
5001030c उत्पतिष्यन्विचिक्षेप पक्षिराज इवोरगम्
5001031a तस्य लाङ्गूलमाविद्धमतिवेगस्य पृष्ठतः
5001031c ददृशे गरुडेनेव ह्रियमाणो महोरगः
5001032a बाहू संस्तम्भयामास महापरिघसंनिभौ
5001032c ससाद च कपिः कट्यां चरणौ संचुकोप च
5001033a संहृत्य च भुजौ श्रीमांस्तथैव च शिरोधराम्
5001033c तेजः सत्त्वं तथा वीर्यमाविवेश स वीर्यवान्
5001034a मार्गमालोकयन्दूरादूर्ध्वप्रणिहितेक्षणः
5001034c रुरोध हृदये प्राणानाकाशमवलोकयन्
5001035a पद्भ्यां दृढमवस्थानं कृत्वा स कपिकुञ्जरः
5001035c निकुञ्च्य कर्णौ हनुमानुत्पतिष्यन्महाबलः
5001035e वानरान्वानरश्रेष्ठ इदं वचनमब्रवीत्
5001036a यथा राघवनिर्मुक्तः शरः श्वसनविक्रमः
5001036c गच्छेत्तद्वद्गमिष्यामि लङ्कां रावणपालिताम्
5001037a न हि द्रक्ष्यामि यदि तां लङ्कायां जनकात्मजाम्
5001037c अनेनैव हि वेगेन गमिष्यामि सुरालयम्
5001038a यदि वा त्रिदिवे सीतां न द्रक्ष्यामि कृतश्रमः
5001038c बद्ध्वा राक्षसराजानमानयिष्यामि रावणम्
5001039a सर्वथा कृतकार्योऽहमेष्यामि सह सीतया
5001039c आनयिष्यामि वा लङ्कां समुत्पाट्य सरावणाम्
5001040a एवमुक्त्वा तु हनुमान्वानरान्वानरोत्तमः
5001040c उत्पपाताथ वेगेन वेगवानविचारयन्
5001041a समुत्पतति तस्मिंस्तु वेगात्ते नगरोहिणः
5001041c संहृत्य विटपान्सर्वान्समुत्पेतुः समन्ततः
5001042a स मत्तकोयष्टिभकान्पादपान्पुष्पशालिनः
5001042c उद्वहन्नूरुवेगेन जगाम विमलेऽम्बरे
5001043a ऊरुवेगोद्धता वृक्षा मुहूर्तं कपिमन्वयुः
5001043c प्रस्थितं दीर्घमध्वानं स्वबन्धुमिव बान्धवाः
5001044a तमूरुवेगोन्मथिताः सालाश्चान्ये नगोत्तमाः
5001044c अनुजग्मुर्हनूमन्तं सैन्या इव महीपतिम्
5001045a सुपुष्पिताग्रैर्बहुभिः पादपैरन्वितः कपिः
5001045c हनुमान्पर्वताकारो बभूवाद्भुतदर्शनः
5001046a सारवन्तोऽथ ये वृक्षा न्यमज्जँल्लवणाम्भसि
5001046c भयादिव महेन्द्रस्य पर्वता वरुणालये
5001047a स नानाकुसुमैः कीर्णः कपिः साङ्कुरकोरकैः
5001047c शुशुभे मेघसंकाशः खद्योतैरिव पर्वतः
5001048a विमुक्तास्तस्य वेगेन मुक्त्वा पुष्पाणि ते द्रुमाः
5001048c अवशीर्यन्त सलिले निवृत्ताः सुहृदो यथा
5001049a लघुत्वेनोपपन्नं तद्विचित्रं सागरेऽपतत्
5001049c द्रुमाणां विविधं पुष्पं कपिवायुसमीरितम्
5001050a पुष्पौघेणानुबद्धेन नानावर्णेन वानरः
5001050c बभौ मेघ इवोद्यन्वै विद्युद्गणविभूषितः
5001051a तस्य वेगसमुद्भूतैः पुष्पैस्तोयमदृश्यत
5001051c ताराभिरभिरामाभिरुदिताभिरिवाम्बरम्
5001052a तस्याम्बरगतौ बाहू ददृशाते प्रसारितौ
5001052c पर्वताग्राद्विनिष्क्रान्तौ पञ्चास्याविव पन्नगौ
5001053a पिबन्निव बभौ चापि सोर्मिजालं महार्णवम्
5001053c पिपासुरिव चाकाशं ददृशे स महाकपिः
5001054a तस्य विद्युत्प्रभाकारे वायुमार्गानुसारिणः
5001054c नयने विप्रकाशेते पर्वतस्थाविवानलौ
5001055a पिङ्गे पिङ्गाक्षमुख्यस्य बृहती परिमण्डले
5001055c चक्षुषी संप्रकशेते चन्द्रसूर्याविव स्थितौ
5001056a मुखं नासिकया तस्य ताम्रया ताम्रमाबभौ
5001056c संध्यया समभिस्पृष्टं यथा सूर्यस्य मण्डलम्
5001057a लाङ्गलं च समाविद्धं प्लवमानस्य शोभते
5001057c अम्बरे वायुपुत्रस्य शक्रध्वज इवोच्छ्रितः
5001058a लाङ्गूलचक्रेण महाञ्शुक्लदंष्ट्रोऽनिलात्मजः
5001058c व्यरोचत महाप्राज्ञः परिवेषीव भास्करः
5001059a स्फिग्देशेनाभिताम्रेण रराज स महाकपिः
5001059c महता दारितेनेव गिरिर्गैरिकधातुना
5001060a तस्य वानरसिंहस्य प्लवमानस्य सागरम्
5001060c कक्षान्तरगतो वायुर्जीमूत इव गर्जति
5001061a खे यथा निपतत्युल्का उत्तरान्ताद्विनिःसृता
5001061c दृश्यते सानुबन्धा च तथा स कपिकुञ्जरः
5001062a पतत्पतंगसंकाशो व्यायतः शुशुभे कपिः
5001062c प्रवृद्ध इव मातंगः कक्ष्यया बध्यमानया
5001063a उपरिष्टाच्छरीरेण छायया चावगाढया
5001063c सागरे मारुताविष्टा नौरिवासीत्तदा कपिः
5001064a यं यं देशं समुद्रस्य जगाम स महाकपिः
5001064c स स तस्याङ्गवेगेन सोन्माद इव लक्ष्यते
5001065a सागरस्योर्मिजालानामुरसा शैलवर्ष्मणाम्
5001065c अभिघ्नंस्तु महावेगः पुप्लुवे स महाकपिः
5001066a कपिवातश्च बलवान्मेघवातश्च निःसृतः
5001066c सागरं भीमनिर्घोषं कम्पयामासतुर्भृशम्
5001067a विकर्षन्नूर्मिजालानि बृहन्ति लवणाम्भसि
5001067c अत्यक्रामन्महावेगस्तरङ्गान्गणयन्निव
5001068a प्लवमानं समीक्ष्याथ भुजङ्गाः सागरालयाः
5001068c व्योम्नि तं कपिशार्दूलं सुपर्णमिति मेनिरे
5001069a दशयोजनविस्तीर्णा त्रिंशद्योजनमायता
5001069c छाया वानरसिंहस्य जले चारुतराभवत्
5001070a श्वेताभ्रघनराजीव वायुपुत्रानुगामिनी
5001070c तस्य सा शुशुभे छाया वितता लवणाम्भसि
5001071a प्लवमानं तु तं दृष्ट्वा प्लवगं त्वरितं तदा
5001071c ववृषुः पुष्पवर्षाणि देवगन्धर्वदानवाः
5001072a तताप न हि तं सूर्यः प्लवन्तं वानरेश्वरम्
5001072c सिषेवे च तदा वायू रामकार्यार्थसिद्धये
5001073a ऋषयस्तुष्टुवुश्चैनं प्लवमानं विहायसा
5001073c जगुश्च देवगन्धर्वाः प्रशंसन्तो महौजसं
5001074a नागाश्च तुष्टुवुर्यक्षा रक्षांसि विबुधाः खगाः
5001074c प्रेक्ष्याकाशे कपिवरं सहसा विगतक्लमम्
5001075a तस्मिन्प्लवगशार्दूले प्लवमाने हनूमति
5001075c इक्ष्वाकुकुलमानार्थी चिन्तयामास सागरः
5001076a साहाय्यं वानरेन्द्रस्य यदि नाहं हनूमतः
5001076c करिष्यामि भविष्यामि सर्ववाच्यो विवक्षताम्
5001077a अहमिक्ष्वाकुनाथेन सगरेण विवर्धितः
5001077c इक्ष्वाकुसचिवश्चायं नावसीदितुमर्हति
5001078a तथा मया विधातव्यं विश्रमेत यथा कपिः
5001078c शेषं च मयि विश्रान्तः सुखेनातिपतिष्यति
5001079a इति कृत्वा मतिं साध्वीं समुद्रश्छन्नमम्भसि
5001079c हिरण्यनाभं मैनाकमुवाच गिरिसत्तमम्
5001080a त्वमिहासुरसंघानां पातालतलवासिनाम्
5001080c देवराज्ञा गिरिश्रेष्ठ परिघः संनिवेशितः
5001081a त्वमेषां ज्ञातवीर्याणां पुनरेवोत्पतिष्यताम्
5001081c पातालस्याप्रमेयस्य द्वारमावृत्य तिष्ठसि
5001082a तिर्यगूर्ध्वमधश्चैव शक्तिस्ते शैलवर्धितुम्
5001082c तस्मात्संचोदयामि त्वामुत्तिष्ठ नगसत्तम
5001083a स एष कपिशार्दूलस्त्वामुपर्येति वीर्यवान्
5001083c हनूमान्रामकार्यार्थं भीमकर्मा खमाप्लुतः
5001084a तस्य साह्यं मया कार्यमिक्ष्वाकुकुलवर्तिनः
5001084c मम इक्ष्वाकवः पूज्याः परं पूज्यतमास्तव
5001085a कुरु साचिव्यमस्माकं न नः कार्यमतिक्रमेत्
5001085c कर्तव्यमकृतं कार्यं सतां मन्युमुदीरयेत्
5001086a सलिलादूर्ध्वमुत्तिष्ठ तिष्ठत्वेष कपिस्त्वयि
5001086c अस्माकमतिथिश्चैव पूज्यश्च प्लवतां वरः
5001087a चामीकरमहानाभ देवगन्धर्वसेवित
5001087c हनूमांस्त्वयि विश्रान्तस्ततः शेषं गमिष्यति
5001088a काकुत्स्थस्यानृशंस्यं च मैथिल्याश्च विवासनम्
5001088c श्रमं च प्लवगेन्द्रस्य समीक्ष्योत्थातुमर्हसि
5001089a हिरण्यनाभो मैनाको निशम्य लवणाम्भसः
5001089c उत्पपात जलात्तूर्णं महाद्रुमलतायुतः
5001090a स सागरजलं भित्त्वा बभूवात्युत्थितस्तदा
5001090c यथा जलधरं भित्त्वा दीप्तरश्मिर्दिवाकरः
5001091a शातकुम्भमयैः शृङ्गैः सकिंनरमहोरगैः
5001091c आदित्योदयसंकाशैरालिखद्भिरिवाम्बरम्
5001092a तस्य जाम्बूनदैः शृङ्गैः पर्वतस्य समुत्थितैः
5001092c आकाशं शस्त्रसंकाशमभवत्काञ्चनप्रभम्
5001093a जातरूपमयैः शृङ्गैर्भ्राजमानैः स्वयं प्रभैः
5001093c आदित्यशतसंकाशः सोऽभवद्गिरिसत्तमः
5001094a तमुत्थितमसंगेन हनूमानग्रतः स्थितम्
5001094c मध्ये लवणतोयस्य विघ्नोऽयमिति निश्चितः
5001095a स तमुच्छ्रितमत्यर्थं महावेगो महाकपिः
5001095c उरसा पातयामास जीमूतमिव मारुतः
5001096a स तदा पातितस्तेन कपिना पर्वतोत्तमः
5001096c बुद्ध्वा तस्य कपेर्वेगं जहर्ष च ननन्द च
5001097a तमाकाशगतं वीरमाकाशे समवस्थितम्
5001097c प्रीतो हृष्टमना वाक्यमब्रवीत्पर्वतः कपिम्
5001097e मानुषं धरयन्रूपमात्मनः शिखरे स्थितः
5001098a दुष्करं कृतवान्कर्म त्वमिदं वानरोत्तम
5001098c निपत्य मम शृङ्गेषु विश्रमस्व यथासुखम्
5001099a राघावस्य कुले जातैरुदधिः परिवर्धितः
5001099c स त्वां रामहिते युक्तं प्रत्यर्चयति सागरः
5001100a कृते च प्रतिकर्तव्यमेष धर्मः सनातनः
5001100c सोऽयं तत्प्रतिकारार्थी त्वत्तः संमानमर्हति
5001101a त्वन्निमित्तमनेनाहं बहुमानात्प्रचोदितः
5001101c योजनानां शतं चापि कपिरेष समाप्लुतः
5001101e तव सानुषु विश्रान्तः शेषं प्रक्रमतामिति
5001102a तिष्ठ त्वं हरिशार्दूल मयि विश्रम्य गम्यताम्
5001102c तदिदं गन्धवत्स्वादु कन्दमूलफलं बहु
5001102e तदास्वाद्य हरिश्रेष्ठ विश्रान्तोऽनुगमिष्यसि
5001103a अस्माकमपि संबन्धः कपिमुख्यस्त्वयास्ति वै
5001103c प्रख्यातस्त्रिषु लोकेषु महागुणपरिग्रहः
5001104a वेगवन्तः प्लवन्तो ये प्लवगा मारुतात्मज
5001104c तेषां मुख्यतमं मन्ये त्वामहं कपिकुञ्जर
5001105a अतिथिः किल पूजार्हः प्राकृतोऽपि विजानता
5001105c धर्मं जिज्ञासमानेन किं पुनर्यादृशो भवान्
5001106a त्वं हि देववरिष्ठस्य मारुतस्य महात्मनः
5001106c पुत्रस्तस्यैव वेगेन सदृशः कपिकुञ्जर
5001107a पूजिते त्वयि धर्मज्ञ पूजां प्राप्नोति मारुतः
5001107c तस्मात्त्वं पूजनीयो मे शृणु चाप्यत्र कारणम्
5001108a पूर्वं कृतयुगे तात पर्वताः पक्षिणोऽभवन्
5001108c तेऽपि जग्मुर्दिशः सर्वा गरुडानिलवेगिनः
5001109a ततस्तेषु प्रयातेषु देवसंघाः सहर्षिभिः
5001109c भूतानि च भयं जग्मुस्तेषां पतनशङ्कया
5001110a ततः क्रुद्धः सहस्राक्षः पर्वतानां शतक्रतुः
5001110c पक्षांश्चिच्छेद वज्रेण तत्र तत्र सहस्रशः
5001111a स मामुपगतः क्रुद्धो वज्रमुद्यम्य देवराट्
5001111c ततोऽहं सहसा क्षिप्तः श्वसनेन महात्मना
5001112a अस्मिँल्लवणतोये च प्रक्षिप्तः प्लवगोत्तम
5001112c गुप्तपक्षः समग्रश्च तव पित्राभिरक्षितः
5001113a ततोऽहं मानयामि त्वां मान्यो हि मम मारुतः
5001113c त्वया मे ह्येष संबन्धः कपिमुख्य महागुणः
5001114a अस्मिन्नेवंगते कार्ये सागरस्य ममैव च
5001114c प्रीतिं प्रीतमना कर्तुं त्वमर्हसि महाकपे
5001115a श्रमं मोक्षय पूजां च गृहाण कपिसत्तम
5001115c प्रीतिं च बहुमन्यस्व प्रीतोऽस्मि तव दर्शनात्
5001116a एवमुक्तः कपिश्रेष्ठस्तं नगोत्तममब्रवीत्
5001116c प्रीतोऽस्मि कृतमातिथ्यं मन्युरेषोऽपनीयताम्
5001117a त्वरते कार्यकालो मे अहश्चाप्यतिवर्तते
5001117c प्रतिज्ञा च मया दत्ता न स्थातव्यमिहान्तरा
5001118a इत्युक्त्वा पाणिना शैलमालभ्य हरिपुंगवः
5001118c जगामाकाशमाविश्य वीर्यवान्प्रहसन्निव
5001119a स पर्वतसमुद्राभ्यां बहुमानादवेक्षितः
5001119c पूजितश्चोपपन्नाभिराशीर्भिरनिलात्मजः
5001120a अथोर्ध्वं दूरमुत्पत्य हित्वा शैलमहार्णवौ
5001120c पितुः पन्थानमास्थाय जगाम विमलेऽम्बरे
5001121a भूयश्चोर्ध्वगतिं प्राप्य गिरिं तमवलोकयन्
5001121c वायुसूनुर्निरालम्बे जगाम विमलेऽम्बरे
5001122a तद्द्वितीयं हनुमतो दृष्ट्वा कर्म सुदुष्करम्
5001122c प्रशशंसुः सुराः सर्वे सिद्धाश्च परमर्षयः
5001123a देवताश्चाभवन्हृष्टास्तत्रस्थास्तस्य कर्मणा
5001123c काञ्चनस्य सुनाभस्य सहस्राक्षश्च वासवः
5001124a उवाच वचनं धीमान्परितोषात्सगद्गदम्
5001124c सुनाभं पर्वतश्रेष्ठं स्वयमेव शचीपतिः
5001125a हिरण्यनाभशैलेन्द्रपरितुष्टोऽस्मि ते भृशम्
5001125c अभयं ते प्रयच्छामि तिष्ठ सौम्य यथासुखम्
5001126a साह्यं कृतं ते सुमहद्विक्रान्तस्य हनूमतः
5001126c क्रमतो योजनशतं निर्भयस्य भये सति
5001127a रामस्यैष हि दौत्येन याति दाशरथेर्हरिः
5001127c सत्क्रियां कुर्वता शक्या तोषितोऽस्मि दृढं त्वया
5001128a ततः प्रहर्षमलभद्विपुलं पर्वतोत्तमः
5001128c देवतानां पतिं दृष्ट्वा परितुष्टं शतक्रतुम्
5001129a स वै दत्तवरः शैलो बभूवावस्थितस्तदा
5001129c हनूमांश्च मुहूर्तेन व्यतिचक्राम सागरम्
5001130a ततो देवाः सगन्धर्वाः सिद्धाश्च परमर्षयः
5001130c अब्रुवन्सूर्यसंकाशां सुरसां नागमातरम्
5001131a अयं वातात्मजः श्रीमान्प्लवते सागरोपरि
5001131c हनूमान्नाम तस्य त्वं मुहूर्तं विघ्नमाचर
5001132a राक्षसं रूपमास्थाय सुघोरं पर्वतोपमम्
5001132c दंष्ट्राकरालं पिङ्गाक्षं वक्त्रं कृत्वा नभःस्पृशम्
5001133a बलमिच्छामहे ज्ञातुं भूयश्चास्य पराक्रमम्
5001133c त्वां विजेष्यत्युपायेन विषदं वा गमिष्यति
5001134a एवमुक्ता तु सा देवी दैवतैरभिसत्कृता
5001134c समुद्रमध्ये सुरसा बिभ्रती राक्षसं वपुः
5001135a विकृतं च विरूपं च सर्वस्य च भयावहम्
5001135c प्लवमानं हनूमन्तमावृत्येदमुवाच ह
5001136a मम भक्षः प्रदिष्टस्त्वमीश्वरैर्वानरर्षभ
5001136c अहं त्वां भक्षयिष्यामि प्रविशेदं ममाननम्
5001137a एवमुक्तः सुरसया प्राञ्जलिर्वानरर्षभः
5001137c प्रहृष्टवदनः श्रीमानिदं वचनमब्रवीत्
5001138a रामो दाशरथिर्नाम प्रविष्टो दण्डकावनम्
5001138c लक्ष्मणेन सह भ्रात्रा वैदेह्या चापि भार्यया
5001139a अस्य कार्यविषक्तस्य बद्धवैरस्य राक्षसैः
5001139c तस्य सीता हृता भार्या रावणेन यशस्विनी
5001140a तस्याः सकाशं दूतोऽहं गमिष्ये रामशासनात्
5001140c कर्तुमर्हसि रामस्य साह्यं विषयवासिनि
5001141a अथ वा मैथिलीं दृष्ट्वा रामं चाक्लिष्टकारिणम्
5001141c आगमिष्यामि ते वक्त्रं सत्यं प्रतिशृणोमि ते
5001142a एवमुक्ता हनुमता सुरसा कामरूपिणी
5001142c अब्रवीन्नातिवर्तेन्मां कश्चिदेष वरो मम
5001143a एवमुक्तः सुरसया क्रुद्धो वानरपुंगवः
5001143c अब्रवीत्कुरु वै वक्त्रं येन मां विषहिष्यसे
5001144a इत्युक्त्वा सुरसां क्रुद्धो दशयोजनमायतः
5001144c दशयोजनविस्तारो बभूव हनुमांस्तदा
5001145a तं दृष्ट्वा मेघसंकाशं दशयोजनमायतम्
5001145c चकार सुरसाप्यास्यं विंशद्योजनमायतम्
5001146a हनुमांस्तु ततः क्रुद्धस्त्रिंशद्योजनमायतः
5001146c चकार सुरसा वक्त्रं चत्वारिंशत्तथोच्छ्रितम्
5001147a बभूव हनुमान्वीरः पञ्चाशद्योजनोच्छ्रितः
5001147c चकार सुरसा वक्त्रं षष्टियोजनमायतम्
5001148a तथैव हनुमान्वीरः सप्ततिं योजनोच्छ्रितः
5001148c चकार सुरसा वक्त्रमशीतिं योजनायतम्
5001149a हनूमानचल प्रख्यो नवतिं योजनोच्छ्रितः
5001149c चकार सुरसा वक्त्रं शतयोजनमायतम्
5001150a तद्दृष्ट्वा व्यादितं त्वास्यं वायुपुत्रः स बुद्धिमान्
5001150c दीर्घजिह्वं सुरसया सुघोरं नरकोपमम्
5001151a स संक्षिप्यात्मनः कायं जीमूत इव मारुतिः
5001151c तस्मिन्मुहूर्ते हनुमान्बभूवाङ्गुष्ठमात्रकः
5001152a सोऽभिपत्याशु तद्वक्त्रं निष्पत्य च महाजवः
5001152c अन्तरिक्षे स्थितः श्रीमानिदं वचनमब्रवीत्
5001153a प्रविष्टोऽस्मि हि ते वक्त्रं दाक्षायणि नमोऽस्तु ते
5001153c गमिष्ये यत्र वैदेही सत्यं चास्तु वचस्तव
5001154a तं दृष्ट्वा वदनान्मुक्तं चन्द्रं राहुमुखादिव
5001154c अब्रवीत्सुरसा देवी स्वेन रूपेण वानरम्
5001155a अर्थसिद्ध्यै हरिश्रेष्ठ गच्छ सौम्य यथासुखम्
5001155c समानय च वैदेहीं राघवेण महात्मना
5001156a तत्तृतीयं हनुमतो दृष्ट्वा कर्म सुदुष्करम्
5001156c साधु साध्विति भूतानि प्रशशंसुस्तदा हरिम्
5001157a स सागरमनाधृष्यमभ्येत्य वरुणालयम्
5001157c जगामाकाशमाविश्य वेगेन गरुणोपमः
5001158a सेविते वारिधारिभिः पतगैश्च निषेविते
5001158c चरिते कैशिकाचार्यैरैरावतनिषेविते
5001159a सिंहकुञ्जरशार्दूलपतगोरगवाहनैः
5001159c विमानैः संपतद्भिश्च विमलैः समलंकृते
5001160a वज्राशनिसमाघातैः पावकैरुपशोभिते
5001160c कृतपुण्यैर्महाभागैः स्वर्गजिद्भिरलंकृते
5001161a बहता हव्यमत्यन्तं सेविते चित्रभानुना
5001161c ग्रहनक्षत्रचन्द्रार्कतारागणविभूषिते
5001162a महर्षिगणगन्धर्वनागयक्षसमाकुले
5001162c विविक्ते विमले विश्वे विश्वावसुनिषेविते
5001163a देवराजगजाक्रान्ते चन्द्रसूर्यपथे शिवे
5001163c विताने जीवलोकस्य विततो ब्रह्मनिर्मिते
5001164a बहुशः सेविते वीरैर्विद्याधरगणैर्वरैः
5001164c कपिना कृष्यमाणानि महाभ्राणि चकाशिरे
5001165a प्रविशन्नभ्रजालानि निष्पतंश्च पुनः पुनः
5001165c प्रावृषीन्दुरिवाभाति निष्पतन्प्रविशंस्तदा
5001166a प्लवमानं तु तं दृष्ट्वा सिंहिका नाम राक्षसी
5001166c मनसा चिन्तयामास प्रवृद्धा कामरूपिणी
5001167a अद्य दीर्घस्य कालस्य भविष्याम्यहमाशिता
5001167c इदं हि मे महत्सत्त्वं चिरस्य वशमागतम्
5001168a इति संचिन्त्य मनसा छायामस्य समक्षिपत्
5001168c छायायां संगृहीतायां चिन्तयामास वानरः
5001169a समाक्षिप्तोऽस्मि सहसा पङ्गूकृतपराक्रमः
5001169c प्रतिलोमेन वातेन महानौरिव सागरे
5001170a तिर्यगूर्ध्वमधश्चैव वीक्षमाणस्ततः कपिः
5001170c ददर्श स महासत्त्वमुत्थितं लवणाम्भसि
5001171a कपिराज्ञा यदाख्यातं सत्त्वमद्भुतदर्शनम्
5001171c छायाग्राहि महावीर्यं तदिदं नात्र संशयः
5001172a स तां बुद्ध्वार्थतत्त्वेन सिंहिकां मतिमान्कपिः
5001172c व्यवर्धत महाकायः प्रावृषीव बलाहकः
5001173a तस्य सा कायमुद्वीक्ष्य वर्धमानं महाकपेः
5001173c वक्त्रं प्रसारयामास पातालाम्बरसंनिभम्
5001174a स ददर्श ततस्तस्या विकृतं सुमहन्मुखम्
5001174c कायमात्रं च मेधावी मर्माणि च महाकपिः
5001175a स तस्या विवृते वक्त्रे वज्रसंहननः कपिः
5001175c संक्षिप्य मुहुरात्मानं निष्पपात महाबलः
5001176a आस्ये तस्या निमज्जन्तं ददृशुः सिद्धचारणाः
5001176c ग्रस्यमानं यथा चन्द्रं पूर्णं पर्वणि राहुणा
5001177a ततस्तस्य नखैस्तीक्ष्णैर्मर्माण्युत्कृत्य वानरः
5001177c उत्पपाताथ वेगेन मनःसंपातविक्रमः
5001178a तां हतां वानरेणाशु पतितां वीक्ष्य सिंहिकाम्
5001178c भूतान्याकाशचारीणि तमूचुः प्लवगर्षभम्
5001179a भीममद्य कृतं कर्म महत्सत्त्वं त्वया हतम्
5001179c साधयार्थमभिप्रेतमरिष्टं प्लवतां वर
5001180a यस्य त्वेतानि चत्वारि वानरेन्द्र यथा तव
5001180c धृतिर्दृष्टिर्मतिर्दाक्ष्यं स कर्मसु न सीदति
5001181a स तैः संभावितः पूज्यः प्रतिपन्नप्रयोजनः
5001181c जगामाकाशमाविश्य पन्नगाशनवत्कपिः
5001182a प्राप्तभूयिष्ठ पारस्तु सर्वतः प्रतिलोकयन्
5001182c योजनानां शतस्यान्ते वनराजिं ददर्श सः
5001183a ददर्श च पतन्नेव विविधद्रुमभूषितम्
5001183c द्वीपं शाखामृगश्रेष्ठो मलयोपवनानि च
5001184a सागरं सागरानूपान्सागरानूपजान्द्रुमान्
5001184c सागरस्य च पत्नीनां मुखान्यपि विलोकयन्
5001185a स महामेघसंकाशं समीक्ष्यात्मानमात्मना
5001185c निरुन्धन्तमिवाकाशं चकार मतिमान्मतिम्
5001186a कायवृद्धिं प्रवेगं च मम दृष्ट्वैव राक्षसाः
5001186c मयि कौतूहलं कुर्युरिति मेने महाकपिः
5001187a ततः शरीरं संक्षिप्य तन्महीधरसंनिभम्
5001187c पुनः प्रकृतिमापेदे वीतमोह इवात्मवान्
5001188a स चारुनानाविधरूपधारी; परं समासाद्य समुद्रतीरम्
5001188c परैरशक्यप्रतिपन्नरूपः; समीक्षितात्मा समवेक्षितार्थः
5001189a ततः स लम्बस्य गिरेः समृद्धे; विचित्रकूटे निपपात कूटे
5001189c सकेतकोद्दालकनालिकेरे; महाद्रिकूटप्रतिमो महात्मा
5001190a स सागरं दानवपन्नगायुतं; बलेन विक्रम्य महोर्मिमालिनम्
5001190c निपत्य तीरे च महोदधेस्तदा; ददर्श लङ्काममरावतीमिव
5002001a स सागरमनाधृष्यमतिक्रम्य महाबलः
5002001c त्रिकूटशिखरे लङ्कां स्थितां स्वस्थो ददर्श ह
5002002a ततः पादपमुक्तेन पुष्पवर्षेण वीर्यवान्
5002002c अभिवृष्टः स्थितस्तत्र बभौ पुष्पमयो यथा
5002003a योजनानां शतं श्रीमांस्तीर्त्वाप्युत्तमविक्रमः
5002003c अनिश्वसन्कपिस्तत्र न ग्लानिमधिगच्छति
5002004a शतान्यहं योजनानां क्रमेयं सुबहून्यपि
5002004c किं पुनः सागरस्यान्तं संख्यातं शतयोजनम्
5002005a स तु वीर्यवतां श्रेष्ठः प्लवतामपि चोत्तमः
5002005c जगाम वेगवाँल्लङ्कां लङ्घयित्वा महोदधिम्
5002006a शाद्वलानि च नीलानि गन्धवन्ति वनानि च
5002006c गण्डवन्ति च मध्येन जगाम नगवन्ति च
5002007a शैलांश्च तरुसंछन्नान्वनराजीश्च पुष्पिताः
5002007c अभिचक्राम तेजस्वी हनुमान्प्लवगर्षभः
5002008a स तस्मिन्नचले तिष्ठन्वनान्युपवनानि च
5002008c स नगाग्रे च तां लङ्कां ददर्श पवनात्मजः
5002009a सरलान्कर्णिकारांश्च खर्जूरांश्च सुपुष्पितान्
5002009c प्रियालान्मुचुलिन्दांश्च कुटजान्केतकानपि
5002010a प्रियङ्गून्गन्धपूर्णांश्च नीपान्सप्तच्छदांस्तथा
5002010c असनान्कोविदारांश्च करवीरांश्च पुष्पितान्
5002011a पुष्पभारनिबद्धांश्च तथा मुकुलितानपि
5002011c पादपान्विहगाकीर्णान्पवनाधूतमस्तकान्
5002012a हंसकारण्डवाकीर्णा वापीः पद्मोत्पलायुताः
5002012c आक्रीडान्विविधान्रम्यान्विविधांश्च जलाशयान्
5002013a संततान्विविधैर्वृक्षैः सर्वर्तुफलपुष्पितैः
5002013c उद्यानानि च रम्याणि ददर्श कपिकुञ्जरः
5002014a समासाद्य च लक्ष्मीवाँल्लङ्कां रावणपालिताम्
5002014c परिखाभिः सपद्माभिः सोत्पलाभिरलंकृताम्
5002015a सीतापहरणार्थेन रावणेन सुरक्षिताम्
5002015c समन्ताद्विचरद्भिश्च राक्षसैरुग्रधन्विभिः
5002016a काञ्चनेनावृतां रम्यां प्राकारेण महापुरीम्
5002016c अट्टालकशताकीर्णां पताकाध्वजमालिनीम्
5002017a तोरणैः काञ्चनैर्दिव्यैर्लतापङ्क्तिविचित्रितैः
5002017c ददर्श हनुमाँल्लङ्कां दिवि देवपुरीमिव
5002018a गिरिमूर्ध्नि स्थितां लङ्कां पाण्डुरैर्भवनैः शुभैः
5002018c ददर्श स कपिः श्रीमान्पुरमाकाशगं यथा
5002019a पालितां राक्षसेन्द्रेण निर्मितां विश्वकर्मणा
5002019c प्लवमानामिवाकाशे ददर्श हनुमान्पुरीम्
5002020a संपूर्णां राक्षसैर्घोरैर्नागैर्भोगवतीमिव
5002020c अचिन्त्यां सुकृतां स्पष्टां कुबेराध्युषितां पुरा
5002021a दंष्ट्रिभिर्बहुभिः शूरैः शूलपट्टिशपाणिभिः
5002021c रक्षितां राक्षसैर्घोरैर्गुहामाशीविषैरपि
5002022a वप्रप्राकारजघनां विपुलाम्बुनवाम्बराम्
5002022c शतघ्नीशूलकेशान्तामट्टालकवतंसकाम्
5002023a द्वारमुत्तरमासाद्य चिन्तयामास वानरः
5002023c कैलासशिखरप्रख्यमालिखन्तमिवाम्बरम्
5002023e ध्रियमाणमिवाकाशमुच्छ्रितैर्भवनोत्तमैः
5002024a तस्याश्च महतीं गुप्तिं सागरं च निरीक्ष्य सः
5002024c रावणं च रिपुं घोरं चिन्तयामास वानरः
5002025a आगत्यापीह हरयो भविष्यन्ति निरर्थकाः
5002025c न हि युद्धेन वै लङ्का शक्या जेतुं सुरैरपि
5002026a इमां तु विषमां दुर्गां लङ्कां रावणपालिताम्
5002026c प्राप्यापि स महाबाहुः किं करिष्यति राघवः
5002027a अवकाशो न सान्त्वस्य राक्षसेष्वभिगम्यते
5002027c न दानस्य न भेदस्य नैव युद्धस्य दृश्यते
5002028a चतुर्णामेव हि गतिर्वानराणां महात्मनाम्
5002028c वालिपुत्रस्य नीलस्य मम राज्ञश्च धीमतः
5002029a यावज्जानामि वैदेहीं यदि जीवति वा न वा
5002029c तत्रैव चिन्तयिष्यामि दृष्ट्वा तां जनकात्मजाम्
5002030a ततः स चिन्तयामास मुहूर्तं कपिकुञ्जरः
5002030c गिरिशृङ्गे स्थितस्तस्मिन्रामस्याभ्युदये रतः
5002031a अनेन रूपेण मया न शक्या रक्षसां पुरी
5002031c प्रवेष्टुं राक्षसैर्गुप्ता क्रूरैर्बलसमन्वितैः
5002032a उग्रौजसो महावीर्यो बलवन्तश्च राक्षसाः
5002032c वञ्चनीया मया सर्वे जानकीं परिमार्गिता
5002033a लक्ष्यालक्ष्येण रूपेण रात्रौ लङ्का पुरी मया
5002033c प्रवेष्टुं प्राप्तकालं मे कृत्यं साधयितुं महत्
5002034a तां पुरीं तादृशीं दृष्ट्वा दुराधर्षां सुरासुरैः
5002034c हनूमांश्चिन्तयामास विनिःश्वस्य मुहुर्मुहुः
5002035a केनोपायेन पश्येयं मैथिलीं जनकात्मजाम्
5002035c अदृष्टो राक्षसेन्द्रेण रावणेन दुरात्मना
5002036a न विनश्येत्कथं कार्यं रामस्य विदितात्मनः
5002036c एकामेकश्च पश्येयं रहिते जनकात्मजाम्
5002037a भूताश्चार्थो विपद्यन्ते देशकालविरोधिताः
5002037c विक्लवं दूतमासाद्य तमः सूर्योदये यथा
5002038a अर्थानर्थान्तरे बुद्धिर्निश्चितापि न शोभते
5002038c घातयन्ति हि कार्याणि दूताः पण्डितमानिनः
5002039a न विनश्येत्कथं कार्यं वैक्लव्यं न कथं भवेत्
5002039c लङ्घनं च समुद्रस्य कथं नु न वृथा भवेत्
5002040a मयि दृष्टे तु रक्षोभी रामस्य विदितात्मनः
5002040c भवेद्व्यर्थमिदं कार्यं रावणानर्थमिच्छतः
5002041a न हि शक्यं क्वचित्स्थातुमविज्ञातेन राक्षसैः
5002041c अपि राक्षसरूपेण किमुतान्येन केनचित्
5002042a वायुरप्यत्र नाज्ञातश्चरेदिति मतिर्मम
5002042c न ह्यस्त्यविदितं किंचिद्राक्षसानां बलीयसाम्
5002043a इहाहं यदि तिष्ठामि स्वेन रूपेण संवृतः
5002043c विनाशमुपयास्यामि भर्तुरर्थश्च हीयते
5002044a तदहं स्वेन रूपेण रजन्यां ह्रस्वतां गतः
5002044c लङ्कामभिपतिष्यामि राघवस्यार्थसिद्धये
5002045a रावणस्य पुरीं रात्रौ प्रविश्य सुदुरासदाम्
5002045c विचिन्वन्भवनं सर्वं द्रक्ष्यामि जनकात्मजाम्
5002046a इति संचिन्त्य हनुमान्सूर्यस्यास्तमयं कपिः
5002046c आचकाङ्क्षे तदा वीरा वैदेह्या दर्शनोत्सुकः
5002046e पृषदंशकमात्रः सन्बभूवाद्भुतदर्शनः
5002047a प्रदोषकाले हनुमांस्तूर्णमुत्पत्य वीर्यवान्
5002047c प्रविवेश पुरीं रम्यां सुविभक्तमहापथम्
5002048a प्रासादमालाविततां स्तम्भैः काञ्चनराजतैः
5002048c शातकुम्भमयैर्जालैर्गन्धर्वनगरोपमाम्
5002049a सप्तभौमाष्टभौमैश्च स ददर्श महापुरीम्
5002049c तलैः स्फाटिकसंपूर्णैः कार्तस्वरविभूषितैः
5002050a वैदूर्यमणिचित्रैश्च मुक्ताजालविभूषितैः
5002050c तलैः शुशुभिरे तानि भवनान्यत्र रक्षसाम्
5002051a काञ्चनानि विचित्राणि तोरणानि च रक्षसाम्
5002051c लङ्कामुद्द्योतयामासुः सर्वतः समलंकृताम्
5002052a अचिन्त्यामद्भुताकारां दृष्ट्वा लङ्कां महाकपिः
5002052c आसीद्विषण्णो हृष्टश्च वैदेह्या दर्शनोत्सुकः
5002053a स पाण्डुरोद्विद्धविमानमालिनीं; महार्हजाम्बूनदजालतोरणाम्
5002053c यशस्विनां रावणबाहुपालितां; क्षपाचरैर्भीमबलैः समावृताम्
5002054a चन्द्रोऽपि साचिव्यमिवास्य कुर्वं;स्तारागणैर्मध्यगतो विराजन्
5002054c ज्योत्स्नावितानेन वितत्य लोक;मुत्तिष्ठते नैकसहस्ररश्मिः
5002055a शङ्खप्रभं क्षीरमृणालवर्ण;मुद्गच्छमानं व्यवभासमानम्
5002055c ददर्श चन्द्रं स कपिप्रवीरः; पोप्लूयमानं सरसीव हंसं
5003001a स लम्बशिखरे लम्बे लम्बतोयदसंनिभे
5003001c सत्त्वमास्थाय मेधावी हनुमान्मारुतात्मजः
5003002a निशि लङ्कां महासत्त्वो विवेश कपिकुञ्जरः
5003002c रम्यकाननतोयाढ्यां पुरीं रावणपालिताम्
5003003a शारदाम्बुधरप्रख्यैर्भवनैरुपशोभिताम्
5003003c सागरोपमनिर्घोषां सागरानिलसेविताम्
5003004a सुपुष्टबलसंगुप्तां यथैव विटपावतीम्
5003004c चारुतोरणनिर्यूहां पाण्डुरद्वारतोरणाम्
5003005a भुजगाचरितां गुप्तां शुभां भोगवतीमिव
5003005c तां सविद्युद्घनाकीर्णां ज्योतिर्मार्गनिषेविताम्
5003006a चण्डमारुतनिर्ह्रादां यथेन्द्रस्यामरावतीम्
5003006c शातकुम्भेन महता प्राकारेणाभिसंवृताम्
5003007a किङ्किणीजालघोषाभिः पताकाभिरलंकृताम्
5003007c आसाद्य सहसा हृष्टः प्राकारमभिपेदिवान्
5003008a विस्मयाविष्टहृदयः पुरीमालोक्य सर्वतः
5003008c जाम्बूनदमयैर्द्वारैर्वैदूर्यकृतवेदिकैः
5003009a मणिस्फटिक मुक्ताभिर्मणिकुट्टिमभूषितैः
5003009c तप्तहाटकनिर्यूहै राजतामलपाण्डुरैः
5003010a वैदूर्यतलसोपानैः स्फाटिकान्तरपांसुभिः
5003010c चारुसंजवनोपेतैः खमिवोत्पतितैः शुभैः
5003011a क्रौञ्चबर्हिणसंघुष्टे राजहंसनिषेवितैः
5003011c तूर्याभरणनिर्घोषैः सर्वतः प्रतिनादिताम्
5003012a वस्वोकसाराप्रतिमां समीक्ष्य नगरीं ततः
5003012c खमिवोत्पतितां लङ्कां जहर्ष हनुमान्कपिः
5003013a तां समीक्ष्य पुरीं लङ्कां राक्षसाधिपतेः शुभाम्
5003013c अनुत्तमामृद्धियुतां चिन्तयामास वीर्यवान्
5003014a नेयमन्येन नगरी शक्या धर्षयितुं बलात्
5003014c रक्षिता रावणबलैरुद्यतायुधधारिभिः
5003015a कुमुदाङ्गदयोर्वापि सुषेणस्य महाकपेः
5003015c प्रसिद्धेयं भवेद्भूमिर्मैन्दद्विविदयोरपि
5003016a विवस्वतस्तनूजस्य हरेश्च कुशपर्वणः
5003016c ऋक्षस्य केतुमालस्य मम चैव गतिर्भवेत्
5003017a समीक्ष्य तु महाबाहो राघवस्य पराक्रमम्
5003017c लक्ष्मणस्य च विक्रान्तमभवत्प्रीतिमान्कपिः
5003018a तां रत्नवसनोपेतां कोष्ठागारावतंसकाम्
5003018c यन्त्रागारस्तनीमृद्धां प्रमदामिव भूषिताम्
5003019a तां नष्टतिमिरां दीपैर्भास्वरैश्च महागृहैः
5003019c नगरीं राक्षसेन्द्रस्य ददर्श स महाकपिः
5003020a प्रविष्टः सत्त्वसंपन्नो निशायां मारुतात्मजः
5003020c स महापथमास्थाय मुक्तापुष्पविराजितम्
5003021a हसितोद्घुष्टनिनदैस्तूर्यघोष पुरः सरैः
5003021c वज्राङ्कुशनिकाशैश्च वज्रजालविभूषितैः
5003021e गृहमेधैः पुरी रम्या बभासे द्यौरिवाम्बुदैः
5003022a प्रजज्वाल तदा लङ्का रक्षोगणगृहैः शुभैः
5003022c सिताभ्रसदृशैश्चित्रैः पद्मस्वस्तिकसंस्थितैः
5003022e वर्धमानगृहैश्चापि सर्वतः सुविभाषितैः
5003023a तां चित्रमाल्याभरणां कपिराजहितंकरः
5003023c राघवार्थं चरञ्श्रीमान्ददर्श च ननन्द च
5003024a शुश्राव मधुरं गीतं त्रिस्थानस्वरभूषितम्
5003024c स्त्रीणां मदसमृद्धानां दिवि चाप्सरसामिव
5003025a शुश्राव काञ्चीनिनादं नूपुराणां च निःस्वनम्
5003025c सोपाननिनदांश्चैव भवनेषु महात्मनम्
5003025e आस्फोटितनिनादांश्च क्ष्वेडितांश्च ततस्ततः
5003026a स्वाध्याय निरतांश्चैव यातुधानान्ददर्श सः
5003026c रावणस्तवसंयुक्तान्गर्जतो राक्षसानपि
5003027a राजमार्गं समावृत्य स्थितं रक्षोबलं महत्
5003027c ददर्श मध्यमे गुल्मे राक्षसस्य चरान्बहून्
5003028a दीक्षिताञ्जटिलान्मुण्डान्गोऽजिनाम्बरवाससः
5003028c दर्भमुष्टिप्रहरणानग्निकुण्डायुधांस्तथा
5003029a कूटमुद्गरपाणींश्च दण्डायुधधरानपि
5003029c एकाक्षानेककर्णांश्च चलल्लम्बपयोधरान्
5003030a करालान्भुग्नवक्त्रांश्च विकटान्वामनांस्तथा
5003030c धन्विनः खड्गिनश्चैव शतघ्नी मुसलायुधान्
5003030e परिघोत्तमहस्तांश्च विचित्रकवचोज्ज्वलान्
5003031a नातिष्ठूलान्नातिकृशान्नातिदीर्घातिह्रस्वकान्
5003031c विरूपान्बहुरूपांश्च सुरूपांश्च सुवर्चसः
5003032a शक्तिवृक्षायुधांश्चैव पट्टिशाशनिधारिणः
5003032c क्षेपणीपाशहस्तांश्च ददर्श स महाकपिः
5003033a स्रग्विणस्त्वनुलिप्तांश्च वराभरणभूषितान्
5003033c तीक्ष्णशूलधरांश्चैव वज्रिणश्च महाबलान्
5003034a शतसाहस्रमव्यग्रमारक्षं मध्यमं कपिः
5003034c प्राकारावृतमत्यन्तं ददर्श स महाकपिः
5003035a त्रिविष्टपनिभं दिव्यं दिव्यनादविनादितम्
5003035c वाजिहेषितसंघुष्टं नादितं भूषणैस्तथा
5003036a रथैर्यानैर्विमानैश्च तथा गजहयैः शुभैः
5003036c वारणैश्च चतुर्दन्तैः श्वेताभ्रनिचयोपमैः
5003037a भूषितं रुचिरद्वारं मत्तैश्च मृगपक्षिभिः
5003037c राक्षसाधिपतेर्गुप्तमाविवेश गृहं कपिः
5004001a ततः स मध्यं गतमंशुमन्तं; ज्योत्स्नावितानं महदुद्वमन्तम्
5004001c ददर्श धीमान्दिवि भानुमन्तं; गोष्ठे वृषं मत्तमिव भ्रमन्तम्
5004002a लोकस्य पापानि विनाशयन्तं; महोदधिं चापि समेधयन्तम्
5004002c भूतानि सर्वाणि विराजयन्तं; ददर्श शीतांशुमथाभियान्तम्
5004003a या भाति लक्ष्मीर्भुवि मन्दरस्था; तथा प्रदोषेषु च सागरस्था
5004003c तथैव तोयेषु च पुष्करस्था; रराज सा चारुनिशाकरस्था
5004004a हंसो यथा राजतपञ्जुरस्थः; सिंहो यथा मन्दरकन्दरस्थः
5004004c वीरो यथा गर्वितकुञ्जरस्थ;श्चन्द्रोऽपि बभ्राज तथाम्बरस्थः
5004005a स्थितः ककुद्मानिव तीक्ष्णशृङ्गो; महाचलः श्वेत इवोच्चशृङ्गः
5004005c हस्तीव जाम्बूनदबद्धशृङ्गो; विभाति चन्द्रः परिपूर्णशृङ्गः
5004006a प्रकाशचन्द्रोदयनष्टदोषः; प्रवृद्धरक्षः पिशिताशदोषः
5004006c रामाभिरामेरितचित्तदोषः; स्वर्गप्रकाशो भगवान्प्रदोषः
5004007a तन्त्री स्वनाः कर्णसुखाः प्रवृत्ताः; स्वपन्ति नार्यः पतिभिः सुवृत्ताः
5004007c नक्तंचराश्चापि तथा प्रवृत्ता; विहर्तुमत्यद्भुतरौद्रवृत्ताः
5004008a मत्तप्रमत्तानि समाकुलानि; रथाश्वभद्रासनसंकुलानि
5004008c वीरश्रिया चापि समाकुलानि; ददर्श धीमान्स कपिः कुलानि
5004009a परस्परं चाधिकमाक्षिपन्ति; भुजांश्च पीनानधिविक्षिपन्ति
5004009c मत्तप्रलापानधिविक्षिपन्ति; मत्तानि चान्योन्यमधिक्षिपन्ति
5004010a रक्षांसि वक्षांसि च विक्षिपन्ति; गात्राणि कान्तासु च विक्षिपन्ति
5004010c ददर्श कान्ताश्च समालपन्ति; तथापरास्तत्र पुनः स्वपन्ति
5004011a महागजैश्चापि तथा नदद्भिः; सूपूजितैश्चापि तथा सुसद्भिः
5004011c रराज वीरैश्च विनिःश्वसद्भि;र्ह्रदो भुजङ्गैरिव निःश्वसद्भिः
5004012a बुद्धिप्रधानान्रुचिराभिधाना;न्संश्रद्दधानाञ्जगतः प्रधानान्
5004012c नानाविधानान्रुचिराभिधाना;न्ददर्श तस्यां पुरि यातुधानान्
5004013a ननन्द दृष्ट्वा स च तान्सुरूपा;न्नानागुणानात्मगुणानुरूपान्
5004013c विद्योतमानान्स च तान्सुरूपा;न्ददर्श कांश्चिच्च पुनर्विरूपान्
5004014a ततो वरार्हाः सुविशुद्धभावा;स्तेषां स्त्रियस्तत्र महानुभावाः
5004014c प्रियेषु पानेषु च सक्तभावा; ददर्श तारा इव सुप्रभावाः
5004015a श्रिया ज्वलन्तीस्त्रपयोपगूढा; निशीथकाले रमणोपगूढाः
5004015c ददर्श काश्चित्प्रमदोपगूढा; यथा विहंगाः कुसुमोपगूडाः
5004016a अन्याः पुनर्हर्म्यतलोपविष्टा;स्तत्र प्रियाङ्केषु सुखोपविष्टाः
5004016c भर्तुः प्रिया धर्मपरा निविष्टा; ददर्श धीमान्मनदाभिविष्टाः
5004017a अप्रावृताः काञ्चनराजिवर्णाः; काश्चित्परार्ध्यास्तपनीयवर्णाः
5004017c पुनश्च काश्चिच्छशलक्ष्मवर्णाः; कान्तप्रहीणा रुचिराङ्गवर्णाः
5004018a ततः प्रियान्प्राप्य मनोऽभिरामा;न्सुप्रीतियुक्ताः प्रसमीक्ष्य रामाः
5004018c गृहेषु हृष्टाः परमाभिरामा; हरिप्रवीरः स ददर्श रामाः
5004019a चन्द्रप्रकाशाश्च हि वक्त्रमाला; वक्राक्षिपक्ष्माश्च सुनेत्रमालाः
5004019c विभूषणानां च ददर्श मालाः; शतह्रदानामिव चारुमालाः
5004020a न त्वेव सीतां परमाभिजातां; पथि स्थिते राजकुले प्रजाताम्
5004020c लतां प्रफुल्लामिव साधुजातां; ददर्श तन्वीं मनसाभिजाताम्
5004021a सनातने वर्त्मनि संनिविष्टां; रामेक्षणीं तां मदनाभिविष्टाम्
5004021c भर्तुर्मनः श्रीमदनुप्रविष्टां; स्त्रीभ्यो वराभ्यश्च सदा विशिष्टाम्
5004022a उष्णार्दितां सानुसृतास्रकण्ठीं; पुरा वरार्होत्तमनिष्ककण्ठीम्
5004022c सुजातपक्ष्मामभिरक्तकण्ठीं; वने प्रवृत्तामिव नीलकण्ठीम्
5004023a अव्यक्तलेखामिव चन्द्रलेखां; पांसुप्रदिग्धामिव हेमलेखाम्
5004023c क्षतप्ररूढामिव बाणलेखां; वायुप्रभिन्नामिव मेघलेखाम्
5004024a सीतामपश्यन्मनुजेश्वरस्य; रामस्य पत्नीं वदतां वरस्य
5004024c बभूव दुःखाभिहतश्चिरस्य; प्लवंगमो मन्द इवाचिरस्य
5005001a स निकामं विनामेषु विचरन्कामरूपधृक्
5005001c विचचार कपिर्लङ्कां लाघवेन समन्वितः
5005002a आससादाथ लक्ष्मीवान्राक्षसेन्द्रनिवेशनम्
5005002c प्राकारेणार्कवर्णेन भास्वरेणाभिसंवृतम्
5005003a रक्षितं राक्षसैर्भीमैः सिंहैरिव महद्वनम्
5005003c समीक्षमाणो भवनं चकाशे कपिकुञ्जरः
5005004a रूप्यकोपहितैश्चित्रैस्तोरणैर्हेमभूषितैः
5005004c विचित्राभिश्च कक्ष्याभिर्द्वारैश्च रुचिरैर्वृतम्
5005005a गजास्थितैर्महामात्रैः शूरैश्च विगतश्रमैः
5005005c उपस्थितमसंहार्यैर्हयैः स्यन्दनयायिभिः
5005006a सिंहव्याघ्रतनुत्राणैर्दान्तकाञ्चनराजतैः
5005006c घोषवद्भिर्विचित्रैश्च सदा विचरितं रथैः
5005007a बहुरत्नसमाकीर्णं परार्ध्यासनभाजनम्
5005007c महारथसमावासं महारथमहासनम्
5005008a दृश्यैश्च परमोदारैस्तैस्तैश्च मृगपक्षिभिः
5005008c विविधैर्बहुसाहस्रैः परिपूर्णं समन्ततः
5005009a विनीतैरन्तपालैश्च रक्षोभिश्च सुरक्षितम्
5005009c मुख्याभिश्च वरस्त्रीभिः परिपूर्णं समन्ततः
5005010a मुदितप्रमदा रत्नं राक्षसेन्द्रनिवेशनम्
5005010c वराभरणनिर्ह्रादैः समुद्रस्वननिःस्वनम्
5005011a तद्राजगुणसंपन्नं मुख्यैश्च वरचन्दनैः
5005011c भेरीमृदङ्गाभिरुतं शङ्खघोषविनादितम्
5005012a नित्यार्चितं पर्वहुतं पूजितं राक्षसैः सदा
5005012c समुद्रमिव गम्भीरं समुद्रमिव निःस्वनम्
5005013a महात्मानो महद्वेश्म महारत्नपरिच्छदम्
5005013c महाजनसमाकीर्णं ददर्श स महाकपिः
5005014a विराजमानं वपुषा गजाश्वरथसंकुलम्
5005014c लङ्काभरणमित्येव सोऽमन्यत महाकपिः
5005015a गृहाद्गृहं राक्षसानामुद्यानानि च वानरः
5005015c वीक्षमाणो ह्यसंत्रस्तः प्रासादांश्च चचार सः
5005016a अवप्लुत्य महावेगः प्रहस्तस्य निवेशनम्
5005016c ततोऽन्यत्पुप्लुवे वेश्म महापार्श्वस्य वीर्यवान्
5005017a अथ मेघप्रतीकाशं कुम्भकर्णनिवेशनम्
5005017c विभीषणस्य च तथा पुप्लुवे स महाकपिः
5005018a महोदरस्य च तथा विरूपाक्षस्य चैव हि
5005018c विद्युज्जिह्वस्य भवनं विद्युन्मालेस्तथैव च
5005018e वज्रदंष्ट्रस्य च तथा पुप्लुवे स महाकपिः
5005019a शुकस्य च महावेगः सारणस्य च धीमतः
5005019c तथा चेन्द्रजितो वेश्म जगाम हरियूथपः
5005020a जम्बुमालेः सुमालेश्च जगाम हरियूथपः
5005020c रश्मिकेतोश्च भवनं सूर्यशत्रोस्तथैव च
5005021a धूम्राक्षस्य च संपातेर्भवनं मारुतात्मजः
5005021c विद्युद्रूपस्य भीमस्य घनस्य विघनस्य च
5005022a शुकनाभस्य वक्रस्य शठस्य विकटस्य च
5005022c ह्रस्वकर्णस्य दंष्ट्रस्य रोमशस्य च रक्षसः
5005023a युद्धोन्मत्तस्य मत्तस्य ध्वजग्रीवस्य नादिनः
5005023c विद्युज्जिह्वेन्द्रजिह्वानां तथा हस्तिमुखस्य च
5005024a करालस्य पिशाचस्य शोणिताक्षस्य चैव हि
5005024c क्रममाणः क्रमेणैव हनूमान्मारुतात्मजः
5005025a तेषु तेषु महार्हेषु भवनेषु महायशाः
5005025c तेषामृद्धिमतामृद्धिं ददर्श स महाकपिः
5005026a सर्वेषां समतिक्रम्य भवनानि समन्ततः
5005026c आससादाथ लक्ष्मीवान्राक्षसेन्द्रनिवेशनम्
5005027a रावणस्योपशायिन्यो ददर्श हरिसत्तमः
5005027c विचरन्हरिशार्दूलो राक्षसीर्विकृतेक्षणाः
5005027e शूलमुद्गरहस्ताश्च शक्तो तोमरधारिणीः
5005028a ददर्श विविधान्गुल्मांस्तस्य रक्षःपतेर्गृहे
5005029a रक्ताञ्श्वेतान्सितांश्चैव हरींश्चैव महाजवान्
5005029c कुलीनान्रूपसंपन्नान्गजान्परगजारुजान्
5005030a निष्ठितान्गजशिखायामैरावतसमान्युधि
5005030c निहन्तॄन्परसैन्यानां गृहे तस्मिन्ददर्श सः
5005031a क्षरतश्च यथा मेघान्स्रवतश्च यथा गिरीन्
5005031c मेघस्तनितनिर्घोषान्दुर्धर्षान्समरे परैः
5005032a सहस्रं वाहिनीस्तत्र जाम्बूनदपरिष्कृताः
5005032c हेमजालैरविच्छिन्नास्तरुणादित्यसंनिभाः
5005033a ददर्श राक्षसेन्द्रस्य रावणस्य निवेशने
5005033c शिबिका विविधाकाराः स कपिर्मारुतात्मजः
5005034a लतागृहाणि चित्राणि चित्रशालागृहाणि च
5005034c क्रीडागृहाणि चान्यानि दारुपर्वतकानपि
5005035a कामस्य गृहकं रम्यं दिवागृहकमेव च
5005035c ददर्श राक्षसेन्द्रस्य रावणस्य निवेशने
5005036a स मन्दरतलप्रख्यं मयूरस्थानसंकुलम्
5005036c ध्वजयष्टिभिराकीर्णं ददर्श भवनोत्तमम्
5005037a अनन्तरत्ननिचयं निधिजालं समन्ततः
5005037c धीरनिष्ठितकर्मान्तं गृहं भूतपतेरिव
5005038a अर्चिर्भिश्चापि रत्नानां तेजसा रावणस्य च
5005038c विरराजाथ तद्वेश्म रश्मिमानिव रश्मिभिः
5005039a जाम्बूनदमयान्येव शयनान्यासनानि च
5005039c भाजनानि च शुभ्राणि ददर्श हरियूथपः
5005040a मध्वासवकृतक्लेदं मणिभाजनसंकुलम्
5005040c मनोरममसंबाधं कुबेरभवनं यथा
5005041a नूपुराणां च घोषेण काञ्चीनां निनदेन च
5005041c मृदङ्गतलघोषैश्च घोषवद्भिर्विनादितम्
5005042a प्रासादसंघातयुतं स्त्रीरत्नशतसंकुलम्
5005042c सुव्यूढकक्ष्यं हनुमान्प्रविवेश महागृहम्
5006001a स वेश्मजालं बलवान्ददर्श; व्यासक्तवैदूर्यसुवर्णजालम्
5006001c यथा महत्प्रावृषि मेघजालं; विद्युत्पिनद्धं सविहंगजालम्
5006002a निवेशनानां विविधाश्च शालाः; प्रधानशङ्खायुधचापशालाः
5006002c मनोहराश्चापि पुनर्विशाला; ददर्श वेश्माद्रिषु चन्द्रशालाः
5006003a गृहाणि नानावसुराजितानि; देवासुरैश्चापि सुपूजितानि
5006003c सर्वैश्च दोषैः परिवर्जितानि; कपिर्ददर्श स्वबलार्जितानि
5006004a तानि प्रयत्नाभिसमाहितानि; मयेन साक्षादिव निर्मितानि
5006004c महीतले सर्वगुणोत्तराणि; ददर्श लङ्काधिपतेर्गृहाणि
5006005a ततो ददर्शोच्छ्रितमेघरूपं; मनोहरं काञ्चनचारुरूपम्
5006005c रक्षोऽधिपस्यात्मबलानुरूपं; गृहोत्तमं ह्यप्रतिरूपरूपम्
5006006a महीतले स्वर्गमिव प्रकीर्णं; श्रिया ज्वलन्तं बहुरत्नकीर्णम्
5006006c नानातरूणां कुसुमावकीर्णं; गिरेरिवाग्रं रजसावकीर्णम्
5006007a नारीप्रवेकैरिव दीप्यमानं; तडिद्भिरम्भोदवदर्च्यमानम्
5006007c हंसप्रवेकैरिव वाह्यमानं; श्रिया युतं खे सुकृतां विमानम्
5006008a यथा नगाग्रं बहुधातुचित्रं; यथा नभश्च ग्रहचन्द्रचित्रम्
5006008c ददर्श युक्तीकृतमेघचित्रं; विमानरत्नं बहुरत्नचित्रम्
5006009a मही कृता पर्वतराजिपूर्णा; शैलाः कृता वृक्षवितानपूर्णाः
5006009c वृक्षाः कृताः पुष्पवितानपूर्णाः; पुष्पं कृतं केसरपत्रपूर्णम्
5006010a कृतानि वेश्मानि च पाण्डुराणि; तथा सुपुष्पा अपि पुष्करिण्यः
5006010c पुनश्च पद्मानि सकेसराणि; धन्यानि चित्राणि तथा वनानि
5006011a पुष्पाह्वयं नाम विराजमानं; रत्नप्रभाभिश्च विवर्धमानम्
5006011c वेश्मोत्तमानामपि चोच्चमानं; महाकपिस्तत्र महाविमानम्
5006012a कृताश्च वैदूर्यमया विहंगा; रूप्यप्रवालैश्च तथा विहंगाः
5006012c चित्राश्च नानावसुभिर्भुजंगा; जात्यानुरूपास्तुरगाः शुभाङ्गाः
5006013a प्रवालजाम्बूनदपुष्पपक्षाः; सलीलमावर्जितजिह्मपक्षाः
5006013c कामस्य साक्षादिव भान्ति पक्षाः; कृता विहंगाः सुमुखाः सुपक्षाः
5006014a नियुज्यमानाश्च गजाः सुहस्ताः; सकेसराश्चोत्पलपत्रहस्ताः
5006014c बभूव देवी च कृता सुहस्ता; लक्ष्मीस्तथा पद्मिनि पद्महस्ता
5006015a इतीव तद्गृहमभिगम्य शोभनं; सविस्मयो नगमिव चारुशोभनम्
5006015c पुनश्च तत्परमसुगन्धि सुन्दरं; हिमात्यये नगमिव चारुकन्दरम्
5006016a ततः स तां कपिरभिपत्य पूजितां; चरन्पुरीं दशमुखबाहुपालिताम्
5006016c अदृश्य तां जनकसुतां सुपूजितां; सुदुःखितां पतिगुणवेगनिर्जिताम्
5006017a ततस्तदा बहुविधभावितात्मनः; कृतात्मनो जनकसुतां सुवर्त्मनः
5006017c अपश्यतोऽभवदतिदुःखितं मनः; सुचक्षुषः प्रविचरतो महात्मनः
5007001a तस्यालयवरिष्ठस्य मध्ये विपुलमायतम्
5007001c ददर्श भवनश्रेष्ठं हनूमान्मारुतात्मजः
5007002a अर्धयोजनविस्तीर्णमायतं योजनं हि तत्
5007002c भवनं राक्षसेन्द्रस्य बहुप्रासादसंकुलम्
5007003a मार्गमाणस्तु वैदेहीं सीतामायतलोचनाम्
5007003c सर्वतः परिचक्राम हनूमानरिसूदनः
5007004a चतुर्विषाणैर्द्विरदैस्त्रिविषाणैस्तथैव च
5007004c परिक्षिप्तमसंबाधं रक्ष्यमाणमुदायुधैः
5007005a राक्षसीभिश्च पत्नीभी रावणस्य निवेशनम्
5007005c आहृताभिश्च विक्रम्य राजकन्याभिरावृतम्
5007006a तन्नक्रमकराकीर्णं तिमिंगिलझषाकुलम्
5007006c वायुवेगसमाधूतं पन्नगैरिव सागरम्
5007007a या हि वैश्वरणे लक्ष्मीर्या चेन्द्रे हरिवाहने
5007007c सा रावणगृहे सर्वा नित्यमेवानपायिनी
5007008a या च राज्ञः कुबेरस्य यमस्य वरुणस्य च
5007008c तादृशी तद्विशिष्टा वा ऋद्धी रक्षो गृहेष्विह
5007009a तस्य हर्म्यस्य मध्यस्थं वेश्म चान्यत्सुनिर्मितम्
5007009c बहुनिर्यूह संकीर्णं ददर्श पवनात्मजः
5007010a ब्रह्मणोऽर्थे कृतं दिव्यं दिवि यद्विश्वकर्मणा
5007010c विमानं पुष्पकं नाम सर्वरत्नविभूषितम्
5007011a परेण तपसा लेभे यत्कुबेरः पितामहात्
5007011c कुबेरमोजसा जित्वा लेभे तद्राक्षसेश्वरः
5007012a ईहा मृगसमायुक्तैः कार्यस्वरहिरण्मयैः
5007012c सुकृतैराचितं स्तम्भैः प्रदीप्तमिव च श्रिया
5007013a मेरुमन्दरसंकाशैरुल्लिखद्भिरिवाम्बरम्
5007013c कूटागारैः शुभाकारैः सर्वतः समलंकृतम्
5007014a ज्वलनार्कप्रतीकाशं सुकृतं विश्वकर्मणा
5007014c हेमसोपानसंयुक्तं चारुप्रवरवेदिकम्
5007015a जालवातायनैर्युक्तं काञ्चनैः स्थाटिकैरपि
5007015c इन्द्रनीलमहानीलमणिप्रवरवेदिकम्
5007015e विमानं पुष्पकं दिव्यमारुरोह महाकपिः
5007016a तत्रस्थः स तदा गन्धं पानभक्ष्यान्नसंभवम्
5007016c दिव्यं संमूर्छितं जिघ्रन्रूपवन्तमिवानिलम्
5007017a स गन्धस्तं महासत्त्वं बन्धुर्बन्धुमिवोत्तमम्
5007017c इत एहीत्युवाचेव तत्र यत्र स रावणः
5007018a ततस्तां प्रस्थितः शालां ददर्श महतीं शुभाम्
5007018c रावणस्य मनःकान्तां कान्तामिव वरस्त्रियम्
5007019a मणिसोपानविकृतां हेमजालविराजिताम्
5007019c स्फाटिकैरावृततलां दन्तान्तरितरूपिकाम्
5007020a मुक्ताभिश्च प्रवालैश्च रूप्यचामीकरैरपि
5007020c विभूषितां मणिस्तम्भैः सुबहुस्तम्भभूषिताम्
5007021a समैरृजुभिरत्युच्चैः समन्तात्सुविभूषितैः
5007021c स्तम्भैः पक्षैरिवात्युच्चैर्दिवं संप्रस्थितामिव
5007022a महत्या कुथयास्त्रीणं पृथिवीलक्षणाङ्कया
5007022c पृथिवीमिव विस्तीर्णां सराष्ट्रगृहमालिनीम्
5007023a नादितां मत्तविहगैर्दिव्यगन्धाधिवासिताम्
5007023c परार्ध्यास्तरणोपेतां रक्षोऽधिपनिषेविताम्
5007024a धूम्रामगरुधूपेन विमलां हंसपाण्डुराम्
5007024c चित्रां पुष्पोपहारेण कल्माषीमिव सुप्रभाम्
5007025a मनःसंह्लादजननीं वर्णस्यापि प्रसादिनीम्
5007025c तां शोकनाशिनीं दिव्यां श्रियः संजननीमिव
5007026a इन्द्रियाणीन्द्रियार्थैस्तु पञ्च पञ्चभिरुत्तमैः
5007026c तर्पयामास मातेव तदा रावणपालिता
5007027a स्वर्गोऽयं देवलोकोऽयमिन्द्रस्येयं पुरी भवेत्
5007027c सिद्धिर्वेयं परा हि स्यादित्यमन्यत मारुतिः
5007028a प्रध्यायत इवापश्यत्प्रदीपांस्तत्र काञ्चनान्
5007028c धूर्तानिव महाधूर्तैर्देवनेन पराजितान्
5007029a दीपानां च प्रकाशेन तेजसा रावणस्य च
5007029c अर्चिर्भिर्भूषणानां च प्रदीप्तेत्यभ्यमन्यत
5007030a ततोऽपश्यत्कुथासीनं नानावर्णाम्बरस्रजम्
5007030c सहस्रं वरनारीणां नानावेषविभूषितम्
5007031a परिवृत्तेऽर्धरात्रे तु पाननिद्रावशं गतम्
5007031c क्रीडित्वोपरतं रात्रौ सुष्वाप बलवत्तदा
5007032a तत्प्रसुप्तं विरुरुचे निःशब्दान्तरभूषणम्
5007032c निःशब्दहंसभ्रमरं यथा पद्मवनं महत्
5007033a तासां संवृतदन्तानि मीलिताक्षाणि मारुतिः
5007033c अपश्यत्पद्मगन्धीनि वदनानि सुयोषिताम्
5007034a प्रबुद्धानीव पद्मानि तासां भूत्वा क्षपाक्षये
5007034c पुनःसंवृतपत्राणि रात्राविव बभुस्तदा
5007035a इमानि मुखपद्मानि नियतं मत्तषट्पदाः
5007035c अम्बुजानीव फुल्लानि प्रार्थयन्ति पुनः पुनः
5007036a इति वामन्यत श्रीमानुपपत्त्या महाकपिः
5007036c मेने हि गुणतस्तानि समानि सलिलोद्भवैः
5007037a सा तस्य शुशुभे शाला ताभिः स्त्रीभिर्विराजिता
5007037c शारदीव प्रसन्ना द्यौस्ताराभिरभिशोभिता
5007038a स च ताभिः परिवृतः शुशुभे राक्षसाधिपः
5007038c यथा ह्युडुपतिः श्रीमांस्ताराभिरभिसंवृतः
5007039a याश्च्यवन्तेऽम्बरात्ताराः पुण्यशेषसमावृताः
5007039c इमास्ताः संगताः कृत्स्ना इति मेने हरिस्तदा
5007040a ताराणामिव सुव्यक्तं महतीनां शुभार्चिषाम्
5007040c प्रभावर्णप्रसादाश्च विरेजुस्तत्र योषिताम्
5007041a व्यावृत्तगुरुपीनस्रक्प्रकीर्णवरभूषणाः
5007041c पानव्यायामकालेषु निद्रापहृतचेतसः
5007042a व्यावृत्ततिलकाः काश्चित्काश्चिदुद्भ्रान्तनूपुराः
5007042c पार्श्वे गलितहाराश्च काश्चित्परमयोषितः
5007043a मुखा हारवृताश्चान्याः काश्चित्प्रस्रस्तवाससः
5007043c व्याविद्धरशना दामाः किशोर्य इव वाहिताः
5007044a सुकुण्डलधराश्चान्या विच्छिन्नमृदितस्रजः
5007044c गजेन्द्रमृदिताः फुल्ला लता इव महावने
5007045a चन्द्रांशुकिरणाभाश्च हाराः कासांचिदुत्कटाः
5007045c हंसा इव बभुः सुप्ताः स्तनमध्येषु योषिताम्
5007046a अपरासां च वैदूर्याः कादम्बा इव पक्षिणः
5007046c हेमसूत्राणि चान्यासां चक्रवाका इवाभवन्
5007047a हंसकारण्डवाकीर्णाश्चक्रवाकोपशोभिताः
5007047c आपगा इव ता रेजुर्जघनैः पुलिनैरिव
5007048a किङ्किणीजालसंकाशास्ता हेमविपुलाम्बुजाः
5007048c भावग्राहा यशस्तीराः सुप्ता नद्य इवाबभुः
5007049a मृदुष्वङ्गेषु कासांचित्कुचाग्रेषु च संस्थिताः
5007049c बभूवुर्भूषणानीव शुभा भूषणराजयः
5007050a अंशुकान्ताश्च कासांचिन्मुखमारुतकम्पिताः
5007050c उपर्युपरि वक्त्राणां व्याधूयन्ते पुनः पुनः
5007051a ताः पाताका इवोद्धूताः पत्नीनां रुचिरप्रभाः
5007051c नानावर्णसुवर्णानां वक्त्रमूलेषु रेजिरे
5007052a ववल्गुश्चात्र कासांचित्कुण्डलानि शुभार्चिषाम्
5007052c मुखमारुतसंसर्गान्मन्दं मन्दं सुयोषिताम्
5007053a शर्करासवगन्धः स प्रकृत्या सुरभिः सुखः
5007053c तासां वदननिःश्वासः सिषेवे रावणं तदा
5007054a रावणाननशङ्काश्च काश्चिद्रावणयोषितः
5007054c मुखानि स्म सपत्नीनामुपाजिघ्रन्पुनः पुनः
5007055a अत्यर्थं सक्तमनसो रावणे ता वरस्त्रियः
5007055c अस्वतन्त्राः सपत्नीनां प्रियमेवाचरंस्तदा
5007056a बाहूनुपनिधायान्याः पारिहार्य विभूषिताः
5007056c अंशुकानि च रम्याणि प्रमदास्तत्र शिश्यिरे
5007057a अन्या वक्षसि चान्यस्यास्तस्याः काचित्पुनर्भुजम्
5007057c अपरा त्वङ्कमन्यस्यास्तस्याश्चाप्यपरा भुजौ
5007058a ऊरुपार्श्वकटीपृष्ठमन्योन्यस्य समाश्रिताः
5007058c परस्परनिविष्टाङ्ग्यो मदस्नेहवशानुगाः
5007059a अन्योन्यस्याङ्गसंस्पर्शात्प्रीयमाणाः सुमध्यमाः
5007059c एकीकृतभुजाः सर्वाः सुषुपुस्तत्र योषितः
5007060a अन्योन्यभुजसूत्रेण स्त्रीमालाग्रथिता हि सा
5007060c मालेव ग्रथिता सूत्रे शुशुभे मत्तषट्पदा
5007061a लतानां माधवे मासि फुल्लानां वायुसेवनात्
5007061c अन्योन्यमालाग्रथितं संसक्तकुसुमोच्चयम्
5007062a व्यतिवेष्टितसुस्कन्थमन्योन्यभ्रमराकुलम्
5007062c आसीद्वनमिवोद्धूतं स्त्रीवनं रावणस्य तत्
5007063a उचितेष्वपि सुव्यक्तं न तासां योषितां तदा
5007063c विवेकः शक्य आधातुं भूषणाङ्गाम्बरस्रजाम्
5007064a रावणे सुखसंविष्टे ताः स्त्रियो विविधप्रभाः
5007064c ज्वलन्तः काञ्चना दीपाः प्रेक्षन्तानिमिषा इव
5007065a राजर्षिपितृदैत्यानां गन्धर्वाणां च योषितः
5007065c रक्षसां चाभवन्कन्यास्तस्य कामवशं गताः
5007066a न तत्र काचित्प्रमदा प्रसह्य; वीर्योपपन्नेन गुणेन लब्धा
5007066c न चान्यकामापि न चान्यपूर्वा; विना वरार्हां जनकात्मजां तु
5007067a न चाकुलीना न च हीनरूपा; नादक्षिणा नानुपचार युक्ता
5007067c भार्याभवत्तस्य न हीनसत्त्वा; न चापि कान्तस्य न कामनीया
5007068a बभूव बुद्धिस्तु हरीश्वरस्य; यदीदृशी राघवधर्मपत्नी
5007068c इमा यथा राक्षसराजभार्याः; सुजातमस्येति हि साधुबुद्धेः
5007069a पुनश्च सोऽचिन्तयदार्तरूपो; ध्रुवं विशिष्टा गुणतो हि सीता
5007069c अथायमस्यां कृतवान्महात्मा; लङ्केश्वरः कष्टमनार्यकर्म
5008001a तत्र दिव्योपमं मुख्यं स्फाटिकं रत्नभूषितम्
5008001c अवेक्षमाणो हनुमान्ददर्श शयनासनम्
5008002a तस्य चैकतमे देशे सोऽग्र्यमाल्यविभूषितम्
5008002c ददर्श पाण्डुरं छत्रं ताराधिपतिसंनिभम्
5008003a बालव्यजनहस्ताभिर्वीज्यमानं समन्ततः
5008003c गन्धैश्च विविधैर्जुष्टं वरधूपेन धूपितम्
5008004a परमास्तरणास्तीर्णमाविकाजिनसंवृतम्
5008004c दामभिर्वरमाल्यानां समन्तादुपशोभितम्
5008005a तस्मिञ्जीमूतसंकाशं प्रदीप्तोत्तमकुण्डलम्
5008005c लोहिताक्षं महाबाहुं महारजतवाससं
5008006a लोहितेनानुलिप्ताङ्गं चन्दनेन सुगन्धिना
5008006c संध्यारक्तमिवाकाशे तोयदं सतडिद्गुणम्
5008007a वृतमाभरणैर्दिव्यैः सुरूपं कामरूपिणम्
5008007c सवृक्षवनगुल्माढ्यं प्रसुप्तमिव मन्दरम्
5008008a क्रीडित्वोपरतं रात्रौ वराभरणभूषितम्
5008008c प्रियं राक्षसकन्यानां राक्षसानां सुखावहम्
5008009a पीत्वाप्युपरतं चापि ददर्श स महाकपिः
5008009c भास्करे शयने वीरं प्रसुप्तं राक्षसाधिपम्
5008010a निःश्वसन्तं यथा नागं रावणं वानरोत्तमः
5008010c आसाद्य परमोद्विग्नः सोऽपासर्पत्सुभीतवत्
5008011a अथारोहणमासाद्य वेदिकान्तरमाश्रितः
5008011c सुप्तं राक्षसशार्दूलं प्रेक्षते स्म महाकपिः
5008012a शुशुभे राक्षसेन्द्रस्य स्वपतः शयनोत्तमम्
5008012c गन्धहस्तिनि संविष्टे यथाप्रस्रवणं महत्
5008013a काञ्चनाङ्गदनद्धौ च ददर्श स महात्मनः
5008013c विक्षिप्तौ राक्षसेन्द्रस्य भुजाविन्द्रध्वजोपमौ
5008014a ऐरावतविषाणाग्रैरापीडितकृतव्रणौ
5008014c वज्रोल्लिखितपीनांसौ विष्णुचक्रपरिक्षितौ
5008015a पीनौ समसुजातांसौ संगतौ बलसंयुतौ
5008015c सुलक्षण नखाङ्गुष्ठौ स्वङ्गुलीतललक्षितौ
5008016a संहतौ परिघाकारौ वृत्तौ करिकरोपमौ
5008016c विक्षिप्तौ शयने शुभ्रे पञ्चशीर्षाविवोरगौ
5008017a शशक्षतजकल्पेन सुशीतेन सुगन्धिना
5008017c चन्दनेन परार्ध्येन स्वनुलिप्तौ स्वलंकृतौ
5008018a उत्तमस्त्रीविमृदितौ गन्धोत्तमनिषेवितौ
5008018c यक्षपन्नगगन्धर्वदेवदानवराविणौ
5008019a ददर्श स कपिस्तस्य बाहू शयनसंस्थितौ
5008019c मन्दरस्यान्तरे सुप्तौ महार्ही रुषिताविव
5008020a ताभ्यां स परिपूर्णाभ्यां भुजाभ्यां राक्षसाधिपः
5008020c शुशुभेऽचलसंकाशः शृङ्गाभ्यामिव मन्दरः
5008021a चूतपुंनागसुरभिर्बकुलोत्तमसंयुतः
5008021c मृष्टान्नरससंयुक्तः पानगन्धपुरःसरः
5008022a तस्य राक्षससिंहस्य निश्चक्राम मुखान्महान्
5008022c शयानस्य विनिःश्वासः पूरयन्निव तद्गृहम्
5008023a मुक्तामणिविचित्रेण काञ्चनेन विराजता
5008023c मुकुटेनापवृत्तेन कुण्डलोज्ज्वलिताननम्
5008024a रक्तचन्दनदिग्धेन तथा हारेण शोभिता
5008024c पीनायतविशालेन वक्षसाभिविराजितम्
5008025a पाण्डुरेणापविद्धेन क्षौमेण क्षतजेक्षणम्
5008025c महार्हेण सुसंवीतं पीतेनोत्तमवाससा
5008026a माषराशिप्रतीकाशं निःश्वसन्तं भुजङ्गवत्
5008026c गाङ्गे महति तोयान्ते प्रसुतमिव कुञ्जरम्
5008027a चतुर्भिः काञ्चनैर्दीपैर्दीप्यमानैश्चतुर्दिशम्
5008027c प्रकाशीकृतसर्वाङ्गं मेघं विद्युद्गणैरिव
5008028a पादमूलगताश्चापि ददर्श सुमहात्मनः
5008028c पत्नीः स प्रियभार्यस्य तस्य रक्षःपतेर्गृहे
5008029a शशिप्रकाशवदना वरकुण्डलभूषिताः
5008029c अम्लानमाल्याभरणा ददर्श हरियूथपः
5008030a नृत्तवादित्रकुशला राक्षसेन्द्रभुजाङ्कगाः
5008030c वराभरणधारिण्यो निषन्ना ददृशे कपिः
5008031a वज्रवैदूर्यगर्भाणि श्रवणान्तेषु योषिताम्
5008031c ददर्श तापनीयानि कुण्डलान्यङ्गदानि च
5008032a तासां चन्द्रोपमैर्वक्त्रैः शुभैर्ललितकुण्डलैः
5008032c विरराज विमानं तन्नभस्तारागणैरिव
5008033a मदव्यायामखिन्नास्ता राक्षसेन्द्रस्य योषितः
5008033c तेषु तेष्ववकाशेषु प्रसुप्तास्तनुमध्यमाः
5008034a काचिद्वीणां परिष्वज्य प्रसुप्ता संप्रकाशते
5008034c महानदीप्रकीर्णेव नलिनी पोतमाश्रिता
5008035a अन्या कक्षगतेनैव मड्डुकेनासितेक्षणा
5008035c प्रसुप्ता भामिनी भाति बालपुत्रेव वत्सला
5008036a पटहं चारुसर्वाङ्गी पीड्य शेते शुभस्तनी
5008036c चिरस्य रमणं लब्ध्वा परिष्वज्येव कामिनी
5008037a काचिदंशं परिष्वज्य सुप्ता कमललोचना
5008037c निद्रावशमनुप्राप्ता सहकान्तेव भामिनी
5008038a अन्या कनकसंकाशैर्मृदुपीनैर्मनोरमैः
5008038c मृदङ्गं परिपीड्याङ्गैः प्रसुप्ता मत्तलोचना
5008039a भुजपार्श्वान्तरस्थेन कक्षगेण कृशोदरी
5008039c पणवेन सहानिन्द्या सुप्ता मदकृतश्रमा
5008040a डिण्डिमं परिगृह्यान्या तथैवासक्तडिण्डिमा
5008040c प्रसुप्ता तरुणं वत्समुपगूह्येव भामिनी
5008041a काचिदाडम्बरं नारी भुजसंभोगपीडितम्
5008041c कृत्वा कमलपत्राक्षी प्रसुप्ता मदमोहिता
5008042a कलशीमपविद्ध्यान्या प्रसुप्ता भाति भामिनी
5008042c वसन्ते पुष्पशबला मालेव परिमार्जिता
5008043a पाणिभ्यां च कुचौ काचित्सुवर्णकलशोपमौ
5008043c उपगूह्याबला सुप्ता निद्राबलपराजिता
5008044a अन्या कमलपत्राक्षी पूर्णेन्दुसदृशानना
5008044c अन्यामालिङ्ग्य सुश्रोणी प्रसुप्ता मदविह्वला
5008045a आतोद्यानि विचित्राणि परिष्वज्य वरस्त्रियः
5008045c निपीड्य च कुचैः सुप्ताः कामिन्यः कामुकानिव
5008046a तासामेकान्तविन्यस्ते शयानां शयने शुभे
5008046c ददर्श रूपसंपन्नामपरां स कपिः स्त्रियम्
5008047a मुक्तामणिसमायुक्तैर्भूषणैः सुविभूषिताम्
5008047c विभूषयन्तीमिव च स्वश्रिया भवनोत्तमम्
5008048a गौरीं कनकवर्णाभामिष्टामन्तःपुरेश्वरीम्
5008048c कपिर्मन्दोदरीं तत्र शयानां चारुरूपिणीम्
5008049a स तां दृष्ट्वा महाबाहुर्भूषितां मारुतात्मजः
5008049c तर्कयामास सीतेति रूपयौवनसंपदा
5008049e हर्षेण महता युक्तो ननन्द हरियूथपः
5008050a आस्फोटयामास चुचुम्ब पुच्छं; ननन्द चिक्रीड जगौ जगाम
5008050c स्तम्भानरोहन्निपपात भूमौ; निदर्शयन्स्वां प्रकृतिं कपीनाम्
5009001a अवधूय च तां बुद्धिं बभूवावस्थितस्तदा
5009001c जगाम चापरां चिन्तां सीतां प्रति महाकपिः
5009002a न रामेण वियुक्ता सा स्वप्तुमर्हति भामिनी
5009002c न भोक्तुं नाप्यलंकर्तुं न पानमुपसेवितुम्
5009003a नान्यं नरमुपस्थातुं सुराणामपि चेश्वरम्
5009003c न हि रामसमः कश्चिद्विद्यते त्रिदशेष्वपि
5009003e अन्येयमिति निश्चित्य पानभूमौ चचार सः
5009004a क्रीडितेनापराः क्लान्ता गीतेन च तथा पराः
5009004c नृत्तेन चापराः क्लान्ताः पानविप्रहतास्तथा
5009005a मुरजेषु मृदङ्गेषु पीठिकासु च संस्थिताः
5009005c तथास्तरणमुख्य्येषु संविष्टाश्चापराः स्त्रियः
5009006a अङ्गनानां सहस्रेण भूषितेन विभूषणैः
5009006c रूपसंलापशीलेन युक्तगीतार्थभाषिणा
5009007a देशकालाभियुक्तेन युक्तवाक्याभिधायिना
5009007c रताभिरतसंसुप्तं ददर्श हरियूथपः
5009008a तासां मध्ये महाबाहुः शुशुभे राक्षसेश्वरः
5009008c गोष्ठे महति मुख्यानां गवां मध्ये यथा वृषः
5009009a स राक्षसेन्द्रः शुशुभे ताभिः परिवृतः स्वयम्
5009009c करेणुभिर्यथारण्यं परिकीर्णो महाद्विपः
5009010a सर्वकामैरुपेतां च पानभूमिं महात्मनः
5009010c ददर्श कपिशार्दूलस्तस्य रक्षःपतेर्गृहे
5009011a मृगाणां महिषाणां च वराहाणां च भागशः
5009011c तत्र न्यस्तानि मांसानि पानभूमौ ददर्श सः
5009012a रौक्मेषु च विशलेषु भाजनेष्वर्धभक्षितान्
5009012c ददर्श कपिशार्दूल मयूरान्कुक्कुटांस्तथा
5009013a वराहवार्ध्राणसकान्दधिसौवर्चलायुतान्
5009013c शल्यान्मृगमयूरांश्च हनूमानन्ववैक्षत
5009014a कृकरान्विविधान्सिद्धांश्चकोरानर्धभक्षितान्
5009014c महिषानेकशल्यांश्च छागांश्च कृतनिष्ठितान्
5009014e लेख्यमुच्चावचं पेयं भोज्यानि विविधानि च
5009015a तथाम्ललवणोत्तंसैर्विविधै रागषाडवैः
5009015c हार नूपुरकेयूरैरपविद्धैर्महाधनैः
5009016a पानभाजनविक्षिप्तैः फलैश्च विविधैरपि
5009016c कृतपुष्पोपहारा भूरधिकं पुष्यति श्रियम्
5009017a तत्र तत्र च विन्यस्तैः सुश्लिष्टैः शयनासनैः
5009017c पानभूमिर्विना वह्निं प्रदीप्तेवोपलक्ष्यते
5009018a बहुप्रकारैर्विविधैर्वरसंस्कारसंस्कृतैः
5009018c मांसैः कुशलसंयुक्तैः पानभूमिगतैः पृथक्
5009019a दिव्याः प्रसन्ना विविधाः सुराः कृतसुरा अपि
5009019c शर्करासवमाध्वीकाः पुष्पासवफलासवाः
5009019e वासचूर्णैश्च विविधैर्मृष्टास्तैस्तैः पृथक्पृथक्
5009020a संतता शुशुभे भूमिर्माल्यैश्च बहुसंस्थितैः
5009020c हिरण्मयैश्च करकैर्भाजनैः स्फाटिकैरपि
5009020e जाम्बूनदमयैश्चान्यैः करकैरभिसंवृता
5009021a राजतेषु च कुम्भेषु जाम्बूनदमयेषु च
5009021c पानश्रेष्ठं तदा भूरि कपिस्तत्र ददर्श ह
5009022a सोऽपश्यच्छातकुम्भानि शीधोर्मणिमयानि च
5009022c राजतानि च पूर्णानि भाजनानि महाकपिः
5009023a क्वचिदर्धावशेषाणि क्वचित्पीतानि सर्वशः
5009023c क्वचिन्नैव प्रपीतानि पानानि स ददर्श ह
5009024a क्वचिद्भक्ष्यांश्च विविधान्क्वचित्पानानि भागशः
5009024c क्वचिदन्नावशेषाणि पश्यन्वै विचचार ह
5009025a क्वचित्प्रभिन्नैः करकैः क्वचिदालोडितैर्घटैः
5009025c क्वचित्संपृक्तमाल्यानि जलानि च फलानि च
5009026a शयनान्यत्र नारीणां शून्यानि बहुधा पुनः
5009026c परस्परं समाश्लिष्य काश्चित्सुप्ता वराङ्गनाः
5009027a काचिच्च वस्त्रमन्यस्या अपहृत्योपगुह्य च
5009027c उपगम्याबला सुप्ता निद्राबलपराजिता
5009028a तासामुच्छ्वासवातेन वस्त्रं माल्यं च गात्रजम्
5009028c नात्यर्थं स्पन्दते चित्रं प्राप्य मन्दमिवानिलम्
5009029a चन्दनस्य च शीतस्य शीधोर्मधुरसस्य च
5009029c विविधस्य च माल्यस्य पुष्पस्य विविधस्य च
5009030a बहुधा मारुतस्तत्र गन्धं विविधमुद्वहन्
5009030c स्नानानां चन्दनानां च धूपानां चैव मूर्छितः
5009030e प्रववौ सुरभिर्गन्धो विमाने पुष्पके तदा
5009031a श्यामावदातास्तत्रान्याः काश्चित्कृष्णा वराङ्गनाः
5009031c काश्चित्काञ्चनवर्णाङ्ग्यः प्रमदा राक्षसालये
5009032a तासां निद्रावशत्वाच्च मदनेन विमूर्छितम्
5009032c पद्मिनीनां प्रसुप्तानां रूपमासीद्यथैव हि
5009033a एवं सर्वमशेषेण रावणान्तःपुरं कपिः
5009033c ददर्श सुमहातेजा न ददर्श च जानकीम्
5009034a निरीक्षमाणश्च ततस्ताः स्त्रियः स महाकपिः
5009034c जगाम महतीं चिन्तां धर्मसाध्वसशङ्कितः
5009035a परदारावरोधस्य प्रसुप्तस्य निरीक्षणम्
5009035c इदं खलु ममात्यर्थं धर्मलोपं करिष्यति
5009036a न हि मे परदाराणां दृष्टिर्विषयवर्तिनी
5009036c अयं चात्र मया दृष्टः परदारपरिग्रहः
5009037a तस्य प्रादुरभूच्चिन्तापुनरन्या मनस्विनः
5009037c निश्चितैकान्तचित्तस्य कार्यनिश्चयदर्शिनी
5009038a कामं दृष्ट्वा मया सर्वा विश्वस्ता रावणस्त्रियः
5009038c न तु मे मनसः किंचिद्वैकृत्यमुपपद्यते
5009039a मनो हि हेतुः सर्वेषामिन्द्रियाणां प्रवर्तते
5009039c शुभाशुभास्ववस्थासु तच्च मे सुव्यवस्थितम्
5009040a नान्यत्र हि मया शक्या वैदेही परिमार्गितुम्
5009040c स्त्रियो हि स्त्रीषु दृश्यन्ते सदा संपरिमार्गणे
5009041a यस्य सत्त्वस्य या योनिस्तस्यां तत्परिमार्ग्यते
5009041c न शक्यं प्रमदा नष्टा मृगीषु परिमार्गितुम्
5009042a तदिदं मार्गितं तावच्छुद्धेन मनसा मया
5009042c रावणान्तःपुरं सरं दृश्यते न च जानकी
5009043a देवगन्धर्वकन्याश्च नागकन्याश्च वीर्यवान्
5009043c अवेक्षमाणो हनुमान्नैवापश्यत जानकीम्
5009044a तामपश्यन्कपिस्तत्र पश्यंश्चान्या वरस्त्रियः
5009044c अपक्रम्य तदा वीरः प्रध्यातुमुपचक्रमे
5010001a स तस्य मध्ये भवनस्य वानरो; लतागृहांश्चित्रगृहान्निशागृहान्
5010001c जगाम सीतां प्रति दर्शनोत्सुको; न चैव तां पश्यति चारुदर्शनाम्
5010002a स चिन्तयामास ततो महाकपिः; प्रियामपश्यन्रघुनन्दनस्य ताम्
5010002c ध्रुवं नु सीता म्रियते यथा न मे; विचिन्वतो दर्शनमेति मैथिली
5010003a सा राक्षसानां प्रवरेण बाला; स्वशीलसंरक्षण तत्परा सती
5010003c अनेन नूनं प्रतिदुष्टकर्मणा; हता भवेदार्यपथे परे स्थिता
5010004a विरूपरूपा विकृता विवर्चसो; महानना दीर्घविरूपदर्शनाः
5010004c समीक्ष्य सा राक्षसराजयोषितो; भयाद्विनष्टा जनकेश्वरात्मजा
5010005a सीतामदृष्ट्वा ह्यनवाप्य पौरुषं; विहृत्य कालं सह वानरैश्चिरम्
5010005c न मेऽस्ति सुग्रीवसमीपगा गतिः; सुतीक्ष्णदण्डो बलवांश्च वानरः
5010006a दृष्टमन्तःपुरं सर्वं दृष्ट्वा रावणयोषितः
5010006c न सीता दृश्यते साध्वी वृथा जातो मम श्रमः
5010007a किं नु मां वानराः सर्वे गतं वक्ष्यन्ति संगताः
5010007c गत्वा तत्र त्वया वीर किं कृतं तद्वदस्व नः
5010008a अदृष्ट्वा किं प्रवक्ष्यामि तामहं जनकात्मजाम्
5010008c ध्रुवं प्रायमुपेष्यन्ति कालस्य व्यतिवर्तने
5010009a किं वा वक्ष्यति वृद्धश्च जाम्बवानङ्गदश्च सः
5010009c गतं पारं समुद्रस्य वानराश्च समागताः
5010010a अनिर्वेदः श्रियो मूलमनिर्वेदः परं सुखम्
5010010c भूयस्तावद्विचेष्यामि न यत्र विचयः कृतः
5010011a अनिर्वेदो हि सततं सर्वार्थेषु प्रवर्तकः
5010011c करोति सफलं जन्तोः कर्म यच्च करोति सः
5010012a तस्मादनिर्वेद कृतं यत्नं चेष्टेऽहमुत्तमम्
5010012c अदृष्टांश्च विचेष्यामि देशान्रावणपालितान्
5010013a आपानशालाविचितास्तथा पुष्पगृहाणि च
5010013c चित्रशालाश्च विचिता भूयः क्रीडागृहाणि च
5010014a निष्कुटान्तररथ्याश्च विमानानि च सर्वशः
5010014c इति संचिन्त्य भूयोऽपि विचेतुमुपचक्रमे
5010015a भूमीगृहांश्चैत्यगृहान्गृहातिगृहकानपि
5010015c उत्पतन्निपतंश्चापि तिष्ठन्गच्छन्पुनः क्वचित्
5010016a अपावृण्वंश्च द्वाराणि कपाटान्यवघट्टयन्
5010016c प्रविशन्निष्पतंश्चापि प्रपतन्नुत्पतन्नपि
5010016e सर्वमप्यवकाशं स विचचार महाकपिः
5010017a चतुरङ्गुलमात्रोऽपि नावकाशः स विद्यते
5010017c रावणान्तःपुरे तस्मिन्यं कपिर्न जगाम सः
5010018a प्राकरान्तररथ्याश्च वेदिकश्चैत्यसंश्रयाः
5010018c श्वभ्राश्च पुष्करिण्यश्च सर्वं तेनावलोकितम्
5010019a राक्षस्यो विविधाकारा विरूपा विकृतास्तथा
5010019c दृष्टा हनूमता तत्र न तु सा जनकात्मजा
5010020a रूपेणाप्रतिमा लोके वरा विद्याधर स्त्रियः
5010020c दृष्टा हनूमता तत्र न तु राघवनन्दिनी
5010021a नागकन्या वरारोहाः पूर्णचन्द्रनिभाननाः
5010021c दृष्टा हनूमता तत्र न तु सीता सुमध्यमा
5010022a प्रमथ्य राक्षसेन्द्रेण नागकन्या बलाद्धृताः
5010022c दृष्टा हनूमता तत्र न सा जनकनन्दिनी
5010023a सोऽपश्यंस्तां महाबाहुः पश्यंश्चान्या वरस्त्रियः
5010023c विषसाद महाबाहुर्हनूमान्मारुतात्मजः
5010024a उद्योगं वानरेन्द्राणं प्लवनं सागरस्य च
5010024c व्यर्थं वीक्ष्यानिलसुतश्चिन्तां पुनरुपागमत्
5010025a अवतीर्य विमानाच्च हनूमान्मारुतात्मजः
5010025c चिन्तामुपजगामाथ शोकोपहतचेतनः
5011001a विमानात्तु सुसंक्रम्य प्राकारं हरियूथपः
5011001c हनूमान्वेगवानासीद्यथा विद्युद्घनान्तरे
5011002a संपरिक्रम्य हनुमान्रावणस्य निवेशनान्
5011002c अदृष्ट्वा जानकीं सीतामब्रवीद्वचनं कपिः
5011003a भूयिष्ठं लोडिता लङ्का रामस्य चरता प्रियम्
5011003c न हि पश्यामि वैदेहीं सीतां सर्वाङ्गशोभनाम्
5011004a पल्वलानि तटाकानि सरांसि सरितस्तथा
5011004c नद्योऽनूपवनान्ताश्च दुर्गाश्च धरणीधराः
5011004e लोडिता वसुधा सर्वा न च पश्यामि जानकीम्
5011005a इह संपातिना सीता रावणस्य निवेशने
5011005c आख्याता गृध्रराजेन न च पश्यामि तामहम्
5011006a किं नु सीताथ वैदेही मैथिली जनकात्मजा
5011006c उपतिष्ठेत विवशा रावणं दुष्टचारिणम्
5011007a क्षिप्रमुत्पततो मन्ये सीतामादाय रक्षसः
5011007c बिभ्यतो रामबाणानामन्तरा पतिता भवेत्
5011008a अथ वा ह्रियमाणायाः पथि सिद्धनिषेविते
5011008c मन्ये पतितमार्याया हृदयं प्रेक्ष्य सागरम्
5011009a रावणस्योरुवेगेन भुजाभ्यां पीडितेन च
5011009c तया मन्ये विशालाक्ष्या त्यक्तं जीवितमार्यया
5011010a उपर्युपरि वा नूनं सागरं क्रमतस्तदा
5011010c विवेष्टमाना पतिता समुद्रे जनकात्मजा
5011011a आहो क्षुद्रेण चानेन रक्षन्ती शीलमात्मनः
5011011c अबन्धुर्भक्षिता सीता रावणेन तपस्विनी
5011012a अथ वा राक्षसेन्द्रस्य पत्नीभिरसितेक्षणा
5011012c अदुष्टा दुष्टभावाभिर्भक्षिता सा भविष्यति
5011013a संपूर्णचन्द्रप्रतिमं पद्मपत्रनिभेक्षणम्
5011013c रामस्य ध्यायती वक्त्रं पञ्चत्वं कृपणा गता
5011014a हा राम लक्ष्मणेत्येव हायोध्येति च मैथिली
5011014c विलप्य बहु वैदेही न्यस्तदेहा भविष्यति
5011015a अथ वा निहिता मन्ये रावणस्य निवेशने
5011015c नूनं लालप्यते मन्दं पञ्जरस्थेव शारिका
5011016a जनकस्य कुले जाता रामपत्नी सुमध्यमा
5011016c कथमुत्पलपत्राक्षी रावणस्य वशं व्रजेत्
5011017a विनष्टा वा प्रनष्टा वा मृता वा जनकात्मजा
5011017c रामस्य प्रियभार्यस्य न निवेदयितुं क्षमम्
5011018a निवेद्यमाने दोषः स्याद्दोषः स्यादनिवेदने
5011018c कथं नु खलु कर्तव्यं विषमं प्रतिभाति मे
5011019a अस्मिन्नेवंगते कर्ये प्राप्तकालं क्षमं च किम्
5011019c भवेदिति मतिं भूयो हनुमान्प्रविचारयन्
5011020a यदि सीतामदृष्ट्वाहं वानरेन्द्रपुरीमितः
5011020c गमिष्यामि ततः को मे पुरुषार्थो भविष्यति
5011021a ममेदं लङ्घनं व्यर्थं सागरस्य भविष्यति
5011021c प्रवेशश्चिव लङ्काया राक्षसानां च दर्शनम्
5011022a किं वा वक्ष्यति सुग्रीवो हरयो व समागताः
5011022c किष्किन्धां समनुप्राप्तौ तौ वा दशरथात्मजौ
5011023a गत्वा तु यदि काकुत्स्थं वक्ष्यामि परमप्रियम्
5011023c न दृष्टेति मया सीता ततस्त्यक्ष्यन्ति जीवितम्
5011024a परुषं दारुणं क्रूरं तीक्ष्णमिन्द्रियतापनम्
5011024c सीतानिमित्तं दुर्वाक्यं श्रुत्वा स न भविष्यति
5011025a तं तु कृच्छ्रगतं दृष्ट्वा पञ्चत्वगतमानसं
5011025c भृशानुरक्तो मेधावी न भविष्यति लक्ष्मणः
5011026a विनष्टौ भ्रातरौ श्रुत्वा भरतोऽपि मरिष्यति
5011026c भरतं च मृतं दृष्ट्वा शत्रुघ्नो न भविष्यति
5011027a पुत्रान्मृतान्समीक्ष्याथ न भविष्यन्ति मातरः
5011027c कौसल्या च सुमित्रा च कैकेयी च न संशयः
5011028a कृतज्ञः सत्यसंधश्च सुग्रीवः प्लवगाधिपः
5011028c रामं तथा गतं दृष्ट्वा ततस्त्यक्ष्यन्ति जीवितम्
5011029a दुर्मना व्यथिता दीना निरानन्दा तपस्विनी
5011029c पीडिता भर्तृशोकेन रुमा त्यक्ष्यति जीवितम्
5011030a वालिजेन तु दुःखेन पीडिता शोककर्शिता
5011030c पञ्चत्वगमने राज्ञस्तारापि न भविष्यति
5011031a मातापित्रोर्विनाशेन सुग्रीव व्यसनेन च
5011031c कुमारोऽप्यङ्गदः कस्माद्धारयिष्यति जीवितम्
5011032a भर्तृजेन तु शोकेन अभिभूता वनौकसः
5011032c शिरांस्यभिहनिष्यन्ति तलैर्मुष्टिभिरेव च
5011033a सान्त्वेनानुप्रदानेन मानेन च यशस्विना
5011033c लालिताः कपिराजेन प्राणांस्त्यक्ष्यन्ति वानराः
5011034a न वनेषु न शैलेषु न निरोधेषु वा पुनः
5011034c क्रीडामनुभविष्यन्ति समेत्य कपिकुञ्जराः
5011035a सपुत्रदाराः सामात्या भर्तृव्यसनपीडिताः
5011035c शैलाग्रेभ्यः पतिष्यन्ति समेत्य विषमेषु च
5011036a विषमुद्बन्धनं वापि प्रवेशं ज्वलनस्य वा
5011036c उपवासमथो शस्त्रं प्रचरिष्यन्ति वानराः
5011037a घोरमारोदनं मन्ये गते मयि भविष्यति
5011037c इक्ष्वाकुकुलनाशश्च नाशश्चैव वनौकसाम्
5011038a सोऽहं नैव गमिष्यामि किष्किन्धां नगरीमितः
5011038c न हि शक्ष्याम्यहं द्रष्टुं सुग्रीवं मैथिलीं विना
5011039a मय्यगच्छति चेहस्थे धर्मात्मानौ महारथौ
5011039c आशया तौ धरिष्येते वनराश्च मनस्विनः
5011040a हस्तादानो मुखादानो नियतो वृक्षमूलिकः
5011040c वानप्रस्थो भविष्यामि अदृष्ट्वा जनकात्मजाम्
5011041a सागरानूपजे देशे बहुमूलफलोदके
5011041c चितां कृत्वा प्रवेक्ष्यामि समिद्धमरणीसुतम्
5011042a उपविष्टस्य वा सम्यग्लिङ्गिनं साधयिष्यतः
5011042c शरीरं भक्षयिष्यन्ति वायसाः श्वापदानि च
5011043a इदमप्यृषिभिर्दृष्टं निर्याणमिति मे मतिः
5011043c सम्यगापः प्रवेक्ष्यामि न चेत्पश्यामि जानकीम्
5011044a सुजातमूला सुभगा कीर्तिमालायशस्विनी
5011044c प्रभग्ना चिररात्रीयं मम सीतामपश्यतः
5011045a तापसो वा भविष्यामि नियतो वृक्षमूलिकः
5011045c नेतः प्रतिगमिष्यामि तामदृष्ट्वासितेक्षणाम्
5011046a यदीतः प्रतिगच्छामि सीतामनधिगम्य ताम्
5011046c अङ्गदः सहितैः सर्वैर्वानरैर्न भविष्यति
5011047a विनाशे बहवो दोषा जीवन्प्राप्नोति भद्रकम्
5011047c तस्मात्प्राणान्धरिष्यामि ध्रुवो जीवति संगमः
5011048a एवं बहुविधं दुःखं मनसा धारयन्मुहुः
5011048c नाध्यगच्छत्तदा पारं शोकस्य कपिकुञ्जरः
5011049a रावणं वा वधिष्यामि दशग्रीवं महाबलम्
5011049c काममस्तु हृता सीता प्रत्याचीर्णं भविष्यति
5011050a अथ वैनं समुत्क्षिप्य उपर्युपरि सागरम्
5011050c रामायोपहरिष्यामि पशुं पशुपतेरिव
5011051a इति चिन्ता समापन्नः सीतामनधिगम्य ताम्
5011051c ध्यानशोका परीतात्मा चिन्तयामास वानरः
5011052a यावत्सीतां न पश्यामि रामपत्नीं यशस्विनीम्
5011052c तावदेतां पुरीं लङ्कां विचिनोमि पुनः पुनः
5011053a संपाति वचनाच्चापि रामं यद्यानयाम्यहम्
5011053c अपश्यन्राघवो भार्यां निर्दहेत्सर्ववानरान्
5011054a इहैव नियताहारो वत्स्यामि नियतेन्द्रियः
5011054c न मत्कृते विनश्येयुः सर्वे ते नरवानराः
5011055a अशोकवनिका चापि महतीयं महाद्रुमा
5011055c इमामभिगमिष्यामि न हीयं विचिता मया
5011056a वसून्रुद्रांस्तथादित्यानश्विनौ मरुतोऽपि च
5011056c नमस्कृत्वा गमिष्यामि रक्षसां शोकवर्धनः
5011057a जित्वा तु राक्षसान्देवीमिक्ष्वाकुकुलनन्दिनीम्
5011057c संप्रदास्यामि रामाया यथासिद्धिं तपस्विने
5011058a स मुहूर्तमिव ध्यात्वा चिन्ताविग्रथितेन्द्रियः
5011058c उदतिष्ठन्महाबाहुर्हनूमान्मारुतात्मजः
5011059a नमोऽस्तु रामाय सलक्ष्मणाय; देव्यै च तस्यै जनकात्मजायै
5011059c नमोऽस्तु रुद्रेन्द्रयमानिलेभ्यो; नमोऽस्तु चन्द्रार्कमरुद्गणेभ्यः
5011060a स तेभ्यस्तु नमस्कृत्वा सुग्रीवाय च मारुतिः
5011060c दिशः सर्वाः समालोक्य अशोकवनिकां प्रति
5011061a स गत्वा मनसा पूर्वमशोकवनिकां शुभाम्
5011061c उत्तरं चिन्तयामास वानरो मारुतात्मजः
5011062a ध्रुवं तु रक्षोबहुला भविष्यति वनाकुला
5011062c अशोकवनिका चिन्त्या सर्वसंस्कारसंस्कृता
5011063a रक्षिणश्चात्र विहिता नूनं रक्षन्ति पादपान्
5011063c भगवानपि सर्वात्मा नातिक्षोभं प्रवायति
5011064a संक्षिप्तोऽयं मयात्मा च रामार्थे रावणस्य च
5011064c सिद्धिं मे संविधास्यन्ति देवाः सर्षिगणास्त्विह
5011065a ब्रह्मा स्वयम्भूर्भगवान्देवाश्चैव दिशन्तु मे
5011065c सिद्धिमग्निश्च वायुश्च पुरुहूतश्च वज्रधृत्
5011066a वरुणः पाशहस्तश्च सोमादित्यै तथैव च
5011066c अश्विनौ च महात्मानौ मरुतः सर्व एव च
5011067a सिद्धिं सर्वाणि भूतानि भूतानां चैव यः प्रभुः
5011067c दास्यन्ति मम ये चान्ये अदृष्टाः पथि गोचराः
5011068a तदुन्नसं पाण्डुरदन्तमव्रणं; शुचिस्मितं पद्मपलाशलोचनम्
5011068c द्रक्ष्ये तदार्यावदनं कदा न्वहं; प्रसन्नताराधिपतुल्यदर्शनम्
5011069a क्षुद्रेण पापेन नृशंसकर्मणा; सुदारुणालांकृतवेषधारिणा
5011069c बलाभिभूता अबला तपस्विनी; कथं नु मे दृष्टपथेऽद्य सा भवेत्
5012001a स मुहूर्तमिव ध्यत्वा मनसा चाधिगम्य ताम्
5012001c अवप्लुतो महातेजाः प्राकारं तस्य वेश्मनः
5012002a स तु संहृष्टसर्वाङ्गः प्राकारस्थो महाकपिः
5012002c पुष्पिताग्रान्वसन्तादौ ददर्श विविधान्द्रुमान्
5012003a सालानशोकान्भव्यांश्च चम्पकांश्च सुपुष्पितान्
5012003c उद्दालकान्नागवृक्षांश्चूतान्कपिमुखानपि
5012004a अथाम्रवणसंछन्नां लताशतसमावृताम्
5012004c ज्यामुक्त इव नाराचः पुप्लुवे वृक्षवाटिकाम्
5012005a स प्रविष्य विचित्रां तां विहगैरभिनादिताम्
5012005c राजतैः काञ्चनैश्चैव पादपैः सर्वतोवृताम्
5012006a विहगैर्मृगसंघैश्च विचित्रां चित्रकाननाम्
5012006c उदितादित्यसंकाशां ददर्श हनुमान्कपिः
5012007a वृतां नानाविधैर्वृक्षैः पुष्पोपगफलोपगैः
5012007c कोकिलैर्भृङ्गराजैश्च मत्तैर्नित्यनिषेविताम्
5012008a प्रहृष्टमनुजे कले मृगपक्षिसमाकुले
5012008c मत्तबर्हिणसंघुष्टां नानाद्विजगणायुताम्
5012009a मार्गमाणो वरारोहां राजपुत्रीमनिन्दिताम्
5012009c सुखप्रसुप्तान्विहगान्बोधयामास वानरः
5012010a उत्पतद्भिर्द्विजगणैः पक्षैः सालाः समाहताः
5012010c अनेकवर्णा विविधा मुमुचुः पुष्पवृष्टयः
5012011a पुष्पावकीर्णः शुशुभे हनुमान्मारुतात्मजः
5012011c अशोकवनिकामध्ये यथा पुष्पमयो गिरिः
5012012a दिशः सर्वाभिदावन्तं वृक्षषण्डगतं कपिम्
5012012c दृष्ट्वा सर्वाणि भूतानि वसन्त इति मेनिरे
5012013a वृक्षेभ्यः पतितैः पुष्पैरवकीर्णा पृथग्विधैः
5012013c रराज वसुधा तत्र प्रमदेव विभूषिता
5012014a तरस्विना ते तरवस्तरसाभिप्रकम्पिताः
5012014c कुसुमानि विचित्राणि ससृजुः कपिना तदा
5012015a निर्धूतपत्रशिखराः शीर्णपुष्पफलद्रुमाः
5012015c निक्षिप्तवस्त्राभरणा धूर्ता इव पराजिताः
5012016a हनूमता वेगवता कम्पितास्ते नगोत्तमाः
5012016c पुष्पपर्णफलान्याशु मुमुचुः पुष्पशालिनः
5012017a विहंगसंघैर्हीनास्ते स्कन्धमात्राश्रया द्रुमाः
5012017c बभूवुरगमाः सर्वे मारुतेनेव निर्धुताः
5012018a विधूतकेशी युवतिर्यथा मृदितवर्णिका
5012018c निष्पीतशुभदन्तौष्ठी नखैर्दन्तैश्च विक्षता
5012019a तथा लाङ्गूलहस्तैश्च चरणाभ्यां च मर्दिता
5012019c बभूवाशोकवनिका प्रभग्नवरपादपा
5012020a महालतानां दामानि व्यधमत्तरसा कपिः
5012020c यथा प्रावृषि विन्ध्यस्य मेघजालानि मारुतः
5012021a स तत्र मणिभूमीश्च राजतीश्च मनोरमाः
5012021c तथा काञ्चनभूमीश्च विचरन्ददृशे कपिः
5012022a वापीश्च विविधाकाराः पूर्णाः परमवारिणा
5012022c महार्हैर्मणिसोपानैरुपपन्नास्ततस्ततः
5012023a मुक्ताप्रवालसिकता स्फटिकान्तरकुट्टिमाः
5012023c काञ्चनैस्तरुभिश्चित्रैस्तीरजैरुपशोभिताः
5012024a फुल्लपद्मोत्पलवनाश्चक्रवाकोपकूजिताः
5012024c नत्यूहरुतसंघुष्टा हंससारसनादिताः
5012025a दीर्घाभिर्द्रुमयुक्ताभिः सरिद्भिश्च समन्ततः
5012025c अमृतोपमतोयाभिः शिवाभिरुपसंस्कृताः
5012026a लताशतैरवतताः सन्तानकसमावृताः
5012026c नानागुल्मावृतवनाः करवीरकृतान्तराः
5012027a ततोऽम्बुधरसंकाशं प्रवृद्धशिखरं गिरिम्
5012027c विचित्रकूटं कूटैश्च सर्वतः परिवारितम्
5012028a शिलागृहैरवततं नानावृक्षैः समावृतम्
5012028c ददर्श कपिशार्दूलो रम्यं जगति पर्वतम्
5012029a ददर्श च नगात्तस्मान्नदीं निपतितां कपिः
5012029c अङ्कादिव समुत्पत्य प्रियस्य पतितां प्रियाम्
5012030a जले निपतिताग्रैश्च पादपैरुपशोभिताम्
5012030c वार्यमाणामिव क्रुद्धां प्रमदां प्रियबन्धुभिः
5012031a पुनरावृत्ततोयां च ददर्श स महाकपिः
5012031c प्रसन्नामिव कान्तस्य कान्तां पुनरुपस्थिताम्
5012032a तस्यादूरात्स पद्मिन्यो नानाद्विजगणायुताः
5012032c ददर्श कपिशार्दूलो हनुमान्मारुतात्मजः
5012033a कृत्रिमां दीर्घिकां चापि पूर्णां शीतेन वारिणा
5012033c मणिप्रवरसोपानां मुक्तासिकतशोभिताम्
5012034a विविधैर्मृगसंघैश्च विचित्रां चित्रकाननाम्
5012034c प्रासादैः सुमहद्भिश्च निर्मितैर्विश्वकर्मणा
5012034e काननैः कृत्रिमैश्चापि सर्वतः समलंकृताम्
5012035a ये केचित्पादपास्तत्र पुष्पोपगफलोपगाः
5012035c सच्छत्राः सवितर्दीकाः सर्वे सौवर्णवेदिकाः
5012036a लताप्रतानैर्बहुभिः पर्णैश्च बहुभिर्वृताम्
5012036c काञ्चनीं शिंशुपामेकां ददर्श स महाकपिः
5012037a सोऽपश्यद्भूमिभागांश्च गर्तप्रस्रवणानि च
5012037c सुवर्णवृक्षानपरान्ददर्श शिखिसंनिभान्
5012038a तेषां द्रुमाणां प्रभया मेरोरिव महाकपिः
5012038c अमन्यत तदा वीरः काञ्चनोऽस्मीति वानरः
5012039a तां काञ्चनैस्तरुगणैर्मारुतेन च वीजिताम्
5012039c किङ्किणीशतनिर्घोषां दृष्ट्वा विस्मयमागमत्
5012040a सुपुष्पिताग्रां रुचिरां तरुणाङ्कुरपल्लवाम्
5012040c तामारुह्य महावेगः शिंशपां पर्णसंवृताम्
5012041a इतो द्रक्ष्यामि वैदेहीं राम दर्शनलालसाम्
5012041c इतश्चेतश्च दुःखार्तां संपतन्तीं यदृच्छया
5012042a अशोकवनिका चेयं दृढं रम्या दुरात्मनः
5012042c चम्पकैश्चन्दनैश्चापि बकुलैश्च विभूषिता
5012043a इयं च नलिनी रम्या द्विजसंघनिषेविता
5012043c इमां सा राममहिषी नूनमेष्यति जानकी
5012044a सा राम राममहिषी राघवस्य प्रिया सदा
5012044c वनसंचारकुशला नूनमेष्यति जानकी
5012045a अथ वा मृगशावाक्षी वनस्यास्य विचक्षणा
5012045c वनमेष्यति सा चेह रामचिन्तानुकर्शिता
5012046a रामशोकाभिसंतप्ता सा देवी वामलोचना
5012046c वनवासरता नित्यमेष्यते वनचारिणी
5012047a वनेचराणां सततं नूनं स्पृहयते पुरा
5012047c रामस्य दयिता भार्या जनकस्य सुता सती
5012048a संध्याकालमनाः श्यामा ध्रुवमेष्यति जानकी
5012048c नदीं चेमां शिवजलां संध्यार्थे वरवर्णिनी
5012049a तस्याश्चाप्यनुरूपेयमशोकवनिका शुभा
5012049c शुभा या पार्थिवेन्द्रस्य पत्नी रामस्य संमिता
5012050a यदि जिवति सा देवी ताराधिपनिभानना
5012050c आगमिष्यति सावश्यमिमां शिवजलां नदीम्
5012051a एवं तु मत्वा हनुमान्महात्मा; प्रतीक्षमाणो मनुजेन्द्रपत्नीम्
5012051c अवेक्षमाणश्च ददर्श सर्वं; सुपुष्पिते पर्णघने निलीनः
5013001a स वीक्षमाणस्तत्रस्थो मार्गमाणश्च मैथिलीम्
5013001c अवेक्षमाणश्च महीं सर्वां तामन्ववैक्षत
5013002a सन्तान कलताभिश्च पादपैरुपशोभिताम्
5013002c दिव्यगन्धरसोपेतां सर्वतः समलंकृताम्
5013003a तां स नन्दनसंकाशां मृगपक्षिभिरावृताम्
5013003c हर्म्यप्रासादसंबाधां कोकिलाकुलनिःस्वनाम्
5013004a काञ्चनोत्पलपद्माभिर्वापीभिरुपशोभिताम्
5013004c बह्वासनकुथोपेतां बहुभूमिगृहायुताम्
5013005a सर्वर्तुकुसुमै रम्यैः फलवद्भिश्च पादपैः
5013005c पुष्पितानामशोकानां श्रिया सूर्योदयप्रभाम्
5013006a प्रदीप्तामिव तत्रस्थो मारुतिः समुदैक्षत
5013006c निष्पत्रशाखां विहगैः क्रियमाणामिवासकृत्
5013006e विनिष्पतद्भिः शतशश्चित्रैः पुष्पावतंसकैः
5013007a आमूलपुष्पनिचितैरशोकैः शोकनाशनैः
5013007c पुष्पभारातिभारैश्च स्पृशद्भिरिव मेदिनीम्
5013008a कर्णिकारैः कुसुमितैः किंशुकैश्च सुपुष्पितैः
5013008c स देशः प्रभया तेषां प्रदीप्त इव सर्वतः
5013009a पुंनागाः सप्तपर्णाश्च चम्पकोद्दालकास्तथा
5013009c विवृद्धमूला बहवः शोभन्ते स्म सुपुष्पिताः
5013010a शातकुम्भनिभाः केचित्केचिदग्निशिखोपमाः
5013010c नीलाञ्जननिभाः केचित्तत्राशोकाः सहस्रशः
5013011a नन्दनं विविधोद्यानं चित्रं चैत्ररथं यथा
5013011c अतिवृत्तमिवाचिन्त्यं दिव्यं रम्यं श्रिया वृतम्
5013012a द्वितीयमिव चाकाशं पुष्पज्योतिर्गणायुतम्
5013012c पुष्परत्नशतैश्चित्रं पञ्चमं सागरं यथा
5013013a सर्वर्तुपुष्पैर्निचितं पादपैर्मधुगन्धिभिः
5013013c नानानिनादैरुद्यानं रम्यं मृगगणैर्द्विजैः
5013014a अनेकगन्धप्रवहं पुण्यगन्धं मनोरमम्
5013014c शैलेन्द्रमिव गन्धाढ्यं द्वितीयं गन्धमादनम्
5013015a अशोकवनिकायां तु तस्यां वानरपुंगवः
5013015c स ददर्शाविदूरस्थं चैत्यप्रासादमूर्जितम्
5013016a मध्ये स्तम्भसहस्रेण स्थितं कैलासपाण्डुरम्
5013016c प्रवालकृतसोपानं तप्तकाञ्चनवेदिकम्
5013017a मुष्णन्तमिव चक्षूंषि द्योतमानमिव श्रिया
5013017c विमलं प्रांशुभावत्वादुल्लिखन्तमिवाम्बरम्
5013018a ततो मलिनसंवीतां राक्षसीभिः समावृताम्
5013018c उपवासकृशां दीनां निःश्वसान्तीं पुनः पुनः
5013018e ददर्श शुक्लपक्षादौ चन्द्ररेखामिवामलाम्
5013019a मन्दप्रख्यायमानेन रूपेण रुचिरप्रभाम्
5013019c पिनद्धां धूमजालेन शिखामिव विभावसोः
5013020a पीतेनैकेन संवीतां क्लिष्टेनोत्तमवाससा
5013020c सपङ्कामनलंकारां विपद्मामिव पद्मिनीम्
5013021a व्रीडितां दुःखसंतप्तां परिम्लानां तपस्विनीम्
5013021c ग्रहेणाङ्गारकेणैव पीडितामिव रोहिणीम्
5013022a अश्रुपूर्णमुखीं दीनां कृशामननशेन च
5013022c शोकध्यानपरां दीनां नित्यं दुःखपरायणाम्
5013023a प्रियं जनमपश्यन्तीं पश्यन्तीं राक्षसीगणम्
5013023c स्वगणेन मृगीं हीनां श्वगणाभिवृतामिव
5013024a नीलनागाभया वेण्या जघनं गतयैकया
5013024c सुखार्हां दुःखसंतप्तां व्यसनानामकोदिवाम्
5013025a तां समीक्ष्य विशालाक्षीमधिकं मलिनां कृशाम्
5013025c तर्कयामास सीतेति कारणैरुपपादिभिः
5013026a ह्रियमाणा तदा तेन रक्षसा कामरूपिणा
5013026c यथारूपा हि दृष्टा वै तथारूपेयमङ्गना
5013027a पूर्णचन्द्राननां सुभ्रूं चारुवृत्तपयोधराम्
5013027c कुर्वन्तीं प्रभया देवीं सर्वा वितिमिरा दिशः
5013028a तां नीलकेशीं बिम्बौष्ठीं सुमध्यां सुप्रतिष्ठिताम्
5013028c सीतां पद्मपलाशाक्षीं मन्मथस्य रतिं यथा
5013029a इष्टां सर्वस्य जगतः पूर्णचन्द्रप्रभामिव
5013029c भूमौ सुतनुमासीनां नियतामिव तापसीम्
5013030a निःश्वासबहुलां भीरुं भुजगेन्द्रवधूमिव
5013030c शोकजालेन महता विततेन न राजतीम्
5013031a संसक्तां धूमजालेन शिखामिव विभावसोः
5013031c तां स्मृतीमिव संदिग्धामृद्धिं निपतितामिव
5013032a विहतामिव च श्रद्धामाशां प्रतिहतामिव
5013032c सोपसर्गां यथा सिद्धिं बुद्धिं सकलुषामिव
5013033a अभूतेनापवादेन कीर्तिं निपतितामिव
5013033c रामोपरोधव्यथितां रक्षोहरणकर्शिताम्
5013034a अबलां मृगशावाक्षीं वीक्षमाणां ततस्ततः
5013034c बाष्पाम्बुप्रतिपूर्णेन कृष्णवक्त्राक्षिपक्ष्मणा
5013034e वदनेनाप्रसन्नेन निःश्वसन्तीं पुनः पुनः
5013035a मलपङ्कधरां दीनां मण्डनार्हाममण्डिताम्
5013035c प्रभां नक्षत्रराजस्य कालमेघैरिवावृताम्
5013036a तस्य संदिदिहे बुद्धिर्मुहुः सीतां निरीक्ष्य तु
5013036c आम्नायानामयोगेन विद्यां प्रशिथिलामिव
5013037a दुःखेन बुबुधे सीतां हनुमाननलंकृताम्
5013037c संस्कारेण यथाहीनां वाचमर्थान्तरं गताम्
5013038a तां समीक्ष्य विशालाक्षीं राजपुत्रीमनिन्दिताम्
5013038c तर्कयामास सीतेति कारणैरुपपादयन्
5013039a वैदेह्या यानि चाङ्गेषु तदा रामोऽन्वकीर्तयत्
5013039c तान्याभरणजालानि गात्रशोभीन्यलक्षयत्
5013040a सुकृतौ कर्णवेष्टौ च श्वदंष्ट्रौ च सुसंस्थितौ
5013040c मणिविद्रुमचित्राणि हस्तेष्वाभरणानि च
5013041a श्यामानि चिरयुक्तत्वात्तथा संस्थानवन्ति च
5013041c तान्येवैतानि मन्येऽहं यानि रामोऽव्नकीर्तयत्
5013042a तत्र यान्यवहीनानि तान्यहं नोपलक्षये
5013042c यान्यस्या नावहीनानि तानीमानि न संशयः
5013043a पीतं कनकपट्टाभं स्रस्तं तद्वसनं शुभम्
5013043c उत्तरीयं नगासक्तं तदा दृष्टं प्लवंगमैः
5013044a भूषणानि च मुख्यानि दृष्टानि धरणीतले
5013044c अनयैवापविद्धानि स्वनवन्ति महान्ति च
5013045a इदं चिरगृहीतत्वाद्वसनं क्लिष्टवत्तरम्
5013045c तथा हि नूनं तद्वर्णं तथा श्रीमद्यथेतरत्
5013046a इयं कनकवर्णाङ्गी रामस्य महिषी प्रिया
5013046c प्रनष्टापि सती यस्य मनसो न प्रणश्यति
5013047a इयं सा यत्कृते रामश्चतुर्भिः परितप्यते
5013047c कारुण्येनानृशंस्येन शोकेन मदनेन च
5013048a स्त्री प्रनष्टेति कारुण्यादाश्रितेत्यानृशंस्यतः
5013048c पत्नी नष्टेति शोकेन प्रियेति मदनेन च
5013049a अस्या देव्या यथा रूपमङ्गप्रत्यङ्गसौष्ठवम्
5013049c रामस्य च यथारूपं तस्येयमसितेक्षणा
5013050a अस्या देव्या मनस्तस्मिंस्तस्य चास्यां प्रतिष्ठितम्
5013050c तेनेयं स च धर्मात्मा मुहूर्तमपि जीवति
5013051a दुष्करं कुरुते रामो य इमां मत्तकाशिनीम्
5013051c सीतां विना महाबाहुर्मुहूर्तमपि जीवति
5013052a एवं सीतां तदा दृष्ट्वा हृष्टः पवनसंभवः
5013052c जगाम मनसा रामं प्रशशंस च तं प्रभुम्
5014001a प्रशस्य तु प्रशस्तव्यां सीतां तां हरिपुंगवः
5014001c गुणाभिरामं रामं च पुनश्चिन्तापरोऽभवत्
5014002a स मुहूर्तमिव ध्यात्वा बाष्पपर्याकुलेक्षणः
5014002c सीतामाश्रित्य तेजस्वी हनुमान्विललाप ह
5014003a मान्या गुरुविनीतस्य लक्ष्मणस्य गुरुप्रिया
5014003c यदि सीतापि दुःखार्ता कालो हि दुरतिक्रमः
5014004a रामस्य व्यवसायज्ञा लक्ष्मणस्य च धीमतः
5014004c नात्यर्थं क्षुभ्यते देवी गङ्गेव जलदागमे
5014005a तुल्यशीलवयोवृत्तां तुल्याभिजनलक्षणाम्
5014005c राघवोऽर्हति वैदेहीं तं चेयमसितेक्षणा
5014006a तां दृष्ट्वा नवहेमाभां लोककान्तामिव श्रियम्
5014006c जगाम मनसा रामं वचनं चेदमब्रवीत्
5014007a अस्या हेतोर्विशालाक्ष्या हतो वाली महाबलः
5014007c रावणप्रतिमो वीर्ये कबन्धश्च निपातितः
5014008a विराधश्च हतः संख्ये राक्षसो भीमविक्रमः
5014008c वने रामेण विक्रम्य महेन्द्रेणेव शम्बरः
5014009a चतुर्दशसहस्राणि रक्षसां भीमकर्मणाम्
5014009c निहतानि जनस्थाने शरैरग्निशिखोपमैः
5014010a खरश्च निहतः संख्ये त्रिशिराश्च निपातितः
5014010c दूषणश्च महातेजा रामेण विदितात्मना
5014011a ऐश्वर्यं वानराणां च दुर्लभं वालिपालितम्
5014011c अस्या निमित्ते सुग्रीवः प्राप्तवाँल्लोकसत्कृतम्
5014012a सागरश्च मया क्रान्तः श्रीमान्नदनदीपतिः
5014012c अस्या हेतोर्विशालाक्ष्याः पुरी चेयं निरीक्षिता
5014013a यदि रामः समुद्रान्तां मेदिनीं परिवर्तयेत्
5014013c अस्याः कृते जगच्चापि युक्तमित्येव मे मतिः
5014014a राज्यं वा त्रिषु लोकेषु सीता वा जनकात्मजा
5014014c त्रैलोक्यराज्यं सकलं सीताया नाप्नुयात्कलाम्
5014015a इयं सा धर्मशीलस्य मैथिलस्य महात्मनः
5014015c सुता जनकराजस्य सीता भर्तृदृढव्रता
5014016a उत्थिता मेदिनीं भित्त्वा क्षेत्रे हलमुखक्षते
5014016c पद्मरेणुनिभैः कीर्णा शुभैः केदारपांसुभिः
5014017a विक्रान्तस्यार्यशीलस्य संयुगेष्वनिवर्तिनः
5014017c स्नुषा दशरथस्यैषा ज्येष्ठा राज्ञो यशस्विनी
5014018a धर्मज्ञस्य कृतज्ञस्य रामस्य विदितात्मनः
5014018c इयं सा दयिता भार्या राक्षसी वशमागता
5014019a सर्वान्भोगान्परित्यज्य भर्तृस्नेहबलात्कृता
5014019c अचिन्तयित्वा दुःखानि प्रविष्टा निर्जनं वनम्
5014020a संतुष्टा फलमूलेन भर्तृशुश्रूषणे रता
5014020c या परां भजते प्रीतिं वनेऽपि भवने यथा
5014021a सेयं कनकवर्णाङ्गी नित्यं सुस्मितभाषिणी
5014021c सहते यातनामेतामनर्थानामभागिनी
5014022a इमां तु शीलसंपन्नां द्रष्टुमिच्छति राघवः
5014022c रावणेन प्रमथितां प्रपामिव पिपासितः
5014023a अस्या नूनं पुनर्लाभाद्राघवः प्रीतिमेष्यति
5014023c राजा राज्यपरिभ्रष्टः पुनः प्राप्येव मेदिनीम्
5014024a कामभोगैः परित्यक्ता हीना बन्धुजनेन च
5014024c धारयत्यात्मनो देहं तत्समागमकाङ्क्षिणी
5014025a नैषा पश्यति राक्षस्यो नेमान्पुष्पफलद्रुमान्
5014025c एकस्थहृदया नूनं राममेवानुपश्यति
5014026a भर्ता नाम परं नार्या भूषणं भूषणादपि
5014026c एषा हि रहिता तेन शोभनार्हा न शोभते
5014027a दुष्करं कुरुते रामो हीनो यदनया प्रभुः
5014027c धारयत्यात्मनो देहं न दुःखेनावसीदति
5014028a इमामसितकेशान्तां शतपत्रनिभेक्षणाम्
5014028c सुखार्हां दुःखितां दृष्ट्वा ममापि व्यथितं मनः
5014029a क्षितिक्षमा पुष्करसंनिभाक्षी; या रक्षिता राघवलक्ष्मणाभ्याम्
5014029c सा राक्षसीभिर्विकृतेक्षणाभिः; संरक्ष्यते संप्रति वृक्षमूले
5014030a हिमहतनलिनीव नष्टशोभा; व्यसनपरम्परया निपीड्यमाना
5014030c सहचररहितेव चक्रवाकी; जनकसुता कृपणां दशां प्रपन्ना
5014031a अस्या हि पुष्पावनताग्रशाखाः; शोकं दृढं वै जनयत्यशोकाः
5014031c हिमव्यपायेन च मन्दरश्मि;रभ्युत्थितो नैकसहस्ररश्मिः
5014032a इत्येवमर्थं कपिरन्ववेक्ष्य; सीतेयमित्येव निविष्टबुद्धिः
5014032c संश्रित्य तस्मिन्निषसाद वृक्षे; बली हरीणामृषभस्तरस्वी
5015001a ततः कुमुदषण्डाभो निर्मलं निर्मलः स्वयम्
5015001c प्रजगाम नभश्चन्द्रो हंसो नीलमिवोदकम्
5015002a साचिव्यमिव कुर्वन्स प्रभया निर्मलप्रभः
5015002c चन्द्रमा रश्मिभिः शीतैः सिषेवे पवनात्मजम्
5015003a स ददर्श ततः सीतां पूर्णचन्द्रनिभाननाम्
5015003c शोकभारैरिव न्यस्तां भारैर्नावमिवाम्भसि
5015004a दिदृक्षमाणो वैदेहीं हनूमान्मारुतात्मजः
5015004c स ददर्शाविदूरस्था राक्षसीर्घोरदर्शनाः
5015005a एकाक्षीमेककर्णां च कर्णप्रावरणां तथा
5015005c अकर्णां शङ्कुकर्णां च मस्तकोच्छ्वासनासिकाम्
5015006a अतिकायोत्तमाङ्गीं च तनुदीर्घशिरोधराम्
5015006c ध्वस्तकेशीं तथाकेशीं केशकम्बलधारिणीम्
5015007a लम्बकर्णललाटां च लम्बोदरपयोधराम्
5015007c लम्बौष्ठीं चिबुकौष्ठीं च लम्बास्यां लम्बजानुकाम्
5015008a ह्रस्वां दीर्घां च कुब्जां च विकटां वामनां तथा
5015008c करालां भुग्नवस्त्रां च पिङ्गाक्षीं विकृताननाम्
5015009a विकृताः पिङ्गलाः कालीः क्रोधनाः कलहप्रियाः
5015009c कालायसमहाशूलकूटमुद्गरधारिणीः
5015010a वराहमृगशार्दूलमहिषाजशिवा मुखाः
5015010c गजोष्ट्रहयपादाश्च निखातशिरसोऽपराः
5015011a एकहस्तैकपादाश्च खरकर्ण्यश्वकर्णिकाः
5015011c गोकर्णीर्हस्तिकर्णीश्च हरिकर्णीस्तथापराः
5015012a अनासा अतिनासाश्च तिर्यन्नासा विनासिकाः
5015012c गजसंनिभनासाश्च ललाटोच्छ्वासनासिकाः
5015013a हस्तिपादा महापादा गोपादाः पादचूलिकाः
5015013c अतिमात्रशिरोग्रीवा अतिमात्रकुचोदरीः
5015014a अतिमात्रास्य नेत्राश्च दीर्घजिह्वानखास्तथा
5015014c अजामुखीर्हस्तिमुखीर्गोमुखीः सूकरीमुखीः
5015015a हयोष्ट्रखरवक्त्राश्च राक्षसीर्घोरदर्शनाः
5015015c शूलमुद्गरहस्ताश्च क्रोधनाः कलहप्रियाः
5015016a कराला धूम्रकेशीश्च रक्षसीर्विकृताननाः
5015016c पिबन्तीः सततं पानं सदा मांससुराप्रियाः
5015017a मांसशोणितदिग्धाङ्गीर्मांसशोणितभोजनाः
5015017c ता ददर्श कपिश्रेष्ठो रोमहर्षणदर्शनाः
5015018a स्कन्धवन्तमुपासीनाः परिवार्य वनस्पतिम्
5015018c तस्याधस्ताच्च तां देवीं राजपुत्रीमनिन्दिताम्
5015019a लक्षयामास लक्ष्मीवान्हनूमाञ्जनकात्मजाम्
5015019c निष्प्रभां शोकसंतप्तां मलसंकुलमूर्धजाम्
5015020a क्षीणपुण्यां च्युतां भूमौ तारां निपतितामिव
5015020c चारित्र्य व्यपदेशाढ्यां भर्तृदर्शनदुर्गताम्
5015021a भूषणैरुत्तमैर्हीनां भर्तृवात्सल्यभूषिताम्
5015021c राक्षसाधिपसंरुद्धां बन्धुभिश्च विनाकृताम्
5015022a वियूथां सिंहसंरुद्धां बद्धां गजवधूमिव
5015022c चन्द्रलेखां पयोदान्ते शारदाभ्रैरिवावृताम्
5015023a क्लिष्टरूपामसंस्पर्शादयुक्तामिव वल्लकीम्
5015023c सीतां भर्तृहिते युक्तामयुक्तां रक्षसां वशे
5015024a अशोकवनिकामध्ये शोकसागरमाप्लुताम्
5015024c ताभिः परिवृतां तत्र सग्रहामिव रोहिणीम्
5015024c ददर्श हनुमान्देवीं लतामकुसुमामिव
5015025a सा मलेन च दिग्धाङ्गी वपुषा चाप्यलंकृता
5015025c मृणाली पङ्कदिग्धेव विभाति च न भाति च
5015026a मलिनेन तु वस्त्रेण परिक्लिष्टेन भामिनीम्
5015026c संवृतां मृगशावाक्षीं ददर्श हनुमान्कपिः
5015027a तां देवीं दीनवदनामदीनां भर्तृतेजसा
5015027c रक्षितां स्वेन शीलेन सीतामसितलोचनाम्
5015028a तां दृष्ट्वा हनुमान्सीतां मृगशावनिभेक्षणाम्
5015028c मृगकन्यामिव त्रस्तां वीक्षमाणां समन्ततः
5015029a दहन्तीमिव निःश्वासैर्वृक्षान्पल्लवधारिणः
5015029c संघातमिव शोकानां दुःखस्योर्मिमिवोत्थिताम्
5015030a तां क्षामां सुविभक्ताङ्गीं विनाभरणशोभिनीम्
5015031c प्रहर्षमतुलं लेभे मारुतिः प्रेक्ष्य मैथिलीम्
5015031a हर्षजानि च सोऽश्रूणि तां दृष्ट्वा मदिरेक्षणाम्
5015031c मुमोच हनुमांस्तत्र नमश्चक्रे च राघवम्
5015032a नमस्कृत्वा च रामाय लक्ष्मणाय च वीर्यवान्
5015032c सीतादर्शनसंहृष्टो हनूमान्संवृतोऽभवत्
5016001a तथा विप्रेक्षमाणस्य वनं पुष्पितपादपम्
5016001c विचिन्वतश्च वैदेहीं किंचिच्छेषा निशाभवत्
5016002a षडङ्गवेदविदुषां क्रतुप्रवरयाजिनाम्
5016002c शुश्राव ब्रह्मघोषांश्च विरात्रे ब्रह्मरक्षसाम्
5016003a अथ मङ्गलवादित्रैः शब्दैः श्रोत्रमनोहरैः
5016003c प्राबोध्यत महाबाहुर्दशग्रीवो महाबलः
5016004a विबुध्य तु यथाकालं राक्षसेन्द्रः प्रतावपान्
5016004c स्रस्तमाल्याम्बरधरो वैदेहीमन्वचिन्तयत्
5016005a भृशं नियुक्तस्तस्यां च मदनेन मदोत्कटः
5016005c न स तं राक्षसः कामं शशाकात्मनि गूहितुम्
5016006a स सर्वाभरणैर्युक्तो बिभ्रच्छ्रियमनुत्तमाम्
5016006c तां नगैर्विविधैर्जुष्टां सर्वपुष्पफलोपगैः
5016007a वृतां पुष्करिणीभिश्च नानापुष्पोपशोभिताम्
5016007c सदामदैश्च विहगैर्विचित्रां परमाद्भुताम्
5016008a ईहामृगैश्च विविधैश्वृतां दृष्टिमनोहरैः
5016008c वीथीः संप्रेक्षमाणश्च मणिकाञ्चनतोरणाः
5016009a नानामृगगणाकीर्णां फलैः प्रपतितैर्वृताम्
5016009c अशोकवनिकामेव प्राविशत्संततद्रुमाम्
5016010a अङ्गनाशतमात्रं तु तं व्रजन्तमनुव्रजत्
5016010c महेन्द्रमिव पौलस्त्यं देवगन्धर्वयोषितः
5016011a दीपिकाः काञ्चनीः काश्चिज्जगृहुस्तत्र योषितः
5016011c बालव्यजनहस्ताश्च तालवृन्तानि चापराः
5016012a काञ्चनैरपि भृङ्गारैर्जह्रुः सलिलमग्रतः
5016012c मण्डलाग्रानसींश्चैव गृह्यान्याः पृष्ठतो ययुः
5016013a काचिद्रत्नमयीं पात्रीं पूर्णां पानस्य भामिनी
5016013c दक्षिणा दक्षिणेनैव तदा जग्राह पाणिना
5016014a राजहंसप्रतीकाशं छत्रं पूर्णशशिप्रभम्
5016014c सौवर्णदण्डमपरा गृहीत्वा पृष्ठतो ययौ
5016015a निद्रामदपरीताक्ष्यो रावणस्योत्तमस्त्रियः
5016015c अनुजग्मुः पतिं वीरं घनं विद्युल्लता इव
5016016a ततः काञ्चीनिनादं च नूपुराणां च निःस्वनम्
5016016c शुश्राव परमस्त्रीणां स कपिर्मारुतात्मजः
5016017a तं चाप्रतिमकर्माणमचिन्त्यबलपौरुषम्
5016017c द्वारदेशमनुप्राप्तं ददर्श हनुमान्कपिः
5016018a दीपिकाभिरनेकाभिः समन्तादवभासितम्
5016018c गन्धतैलावसिक्ताभिर्ध्रियमाणाभिरग्रतः
5016019a कामदर्पमदैर्युक्तं जिह्मताम्रायतेक्षणम्
5016019c समक्षमिव कन्दर्पमपविद्ध शरासनम्
5016020a मथितामृतफेनाभमरजो वस्त्रमुत्तमम्
5016020c सलीलमनुकर्षन्तं विमुक्तं सक्तमङ्गदे
5016021a तं पत्रविटपे लीनः पत्रपुष्पघनावृतः
5016021c समीपमुपसंक्रान्तं निध्यातुमुपचक्रमे
5016022a अवेक्षमाणश्च ततो ददर्श कपिकुञ्जरः
5016022c रूपयौवनसंपन्ना रावणस्य वरस्त्रियः
5016023a ताभिः परिवृतो राजा सुरूपाभिर्महायशाः
5016023c तन्मृगद्विजसंघुष्टं प्रविष्टः प्रमदावनम्
5016024a क्षीबो विचित्राभरणः शङ्कुकर्णो महाबलः
5016024c तेन विश्रवसः पुत्रः स दृष्टो राक्षसाधिपः
5016025a वृतः परमनारीभिस्ताराभिरिव चन्द्रमाः
5016025c तं ददर्श महातेजास्तेजोवन्तं महाकपिः
5016026a रावणोऽयं महाबाहुरिति संचिन्त्य वानरः
5016026c अवप्लुतो महातेजा हनूमान्मारुतात्मजः
5016027a स तथाप्युग्रतेजाः सन्निर्धूतस्तस्य तेजसा
5016027c पत्रगुह्यान्तरे सक्तो हनूमान्संवृतोऽभवत्
5016028a स तामसितकेशान्तां सुश्रोणीं संहतस्तनीम्
5016028c दिदृक्षुरसितापाङ्गीमुपावर्तत रावणः
5017001a तस्मिन्नेव ततः काले राजपुत्री त्वनिन्दिता
5017001c रूपयौवनसंपन्नं भूषणोत्तमभूषितम्
5017002a ततो दृष्ट्वैव वैदेही रावणं राक्षसाधिपम्
5017002c प्रावेपत वरारोहा प्रवाते कदली यथा
5017003a ऊरुभ्यामुदरं छाद्य बाहुभ्यां च पयोधरौ
5017003c उपविष्टा विशालाक्षी रुदन्ती वरवर्णिनी
5017004a दशग्रीवस्तु वैदेहीं रक्षितां राक्षसीगणैः
5017004c ददर्श दीनां दुःखार्तं नावं सन्नामिवार्णवे
5017005a असंवृतायामासीनां धरण्यां संशितव्रताम्
5017005c छिन्नां प्रपतितां भूमौ शाखामिव वनस्पतेः
5017005e मलमण्डनदिग्धाङ्गीं मण्डनार्हाममण्डिताम्
5017006a समीपं राजसिंहस्य रामस्य विदितात्मनः
5017006c संकल्पहयसंयुक्तैर्यान्तीमिव मनोरथैः
5017007a शुष्यन्तीं रुदतीमेकां ध्यानशोकपरायणाम्
5017007c दुःखस्यान्तमपश्यन्तीं रामां राममनुव्रताम्
5017008a वेष्टमानामथाविष्टां पन्नगेन्द्रवधूमिव
5017008c धूप्यमानां ग्रहेणेव रोहिणीं धूमकेतुना
5017009a वृत्तशीले कुले जातामाचारवति धार्मिके
5017009c पुनः संस्कारमापन्नां जातमिव च दुष्कुले
5017010a सन्नामिव महाकीर्तिं श्रद्धामिव विमानिताम्
5017010c प्रज्ञामिव परिक्षीणामाशां प्रतिहतामिव
5017011a आयतीमिव विध्वस्तामाज्ञां प्रतिहतामिव
5017011c दीप्तामिव दिशं काले पूजामपहृतामिव
5017012a पद्मिनीमिव विध्वस्तां हतशूरां चमूमिव
5017012c प्रभामिव तपोध्वस्तामुपक्षीणामिवापगाम्
5017013a वेदीमिव परामृष्टां शान्तामग्निशिखामिव
5017013c पौर्णमासीमिव निशां राहुग्रस्तेन्दुमण्डलाम्
5017014a उत्कृष्टपर्णकमलां वित्रासितविहंगमाम्
5017014c हस्तिहस्तपरामृष्टामाकुलां पद्मिनीमिव
5017015a पतिशोकातुरां शुष्कां नदीं विस्रावितामिव
5017015c परया मृजया हीनां कृष्णपक्षे निशामिव
5017016a सुकुमारीं सुजाताङ्गीं रत्नगर्भगृहोचिताम्
5017016c तप्यमानामिवोष्णेन मृणालीमचिरोद्धृताम्
5017017a गृहीतामालितां स्तम्भे यूथपेन विनाकृताम्
5017017c निःश्वसन्तीं सुदुःखार्तां गजराजवधूमिव
5017018a एकया दीर्घया वेण्या शोभमानामयत्नतः
5017018c नीलया नीरदापाये वनराज्या महीमिव
5017019a उपवासेन शोकेन ध्यानेन च भयेन च
5017019c परिक्षीणां कृशां दीनामल्पाहारां तपोधनाम्
5017020a आयाचमानां दुःखार्तां प्राञ्जलिं देवतामिव
5017020c भावेन रघुमुख्यस्य दशग्रीवपराभवम्
5017021a समीक्षमाणां रुदतीमनिन्दितां; सुपक्ष्मताम्रायतशुक्ललोचनाम्
5017021c अनुव्रतां राममतीव मैथिलीं; प्रलोभयामास वधाय रावणः
5018001a स तां परिवृतां दीनां निरानन्दां तपस्विनीम्
5018001c साकारैर्मधुरैर्वाक्यैर्न्यदर्शयत रावणः
5018002a मां दृष्ट्वा नागनासोरुगूहमाना स्तनोदरम्
5018002c अदर्शनमिवात्मानं भयान्नेतुं त्वमिच्छसि
5018003a कामये त्वां विशालाक्षि बहुमन्यस्व मां प्रिये
5018003c सर्वाङ्गगुणसंपन्ने सर्वलोकमनोहरे
5018004a नेह केचिन्मनुष्या वा राक्षसाः कामरूपिणः
5018004c व्यपसर्पतु ते सीते भयं मत्तः समुत्थितम्
5018005a स्वधर्मे रक्षसां भीरु सर्वथैष न संशयः
5018005c गमनं वा परस्त्रीणां हरणं संप्रमथ्य वा
5018006a एवं चैतदकामां च न त्वां स्प्रक्ष्यामि मैथिलि
5018006c कामं कामः शरीरे मे यथाकामं प्रवर्तताम्
5018007a देवि नेह भयं कार्यं मयि विश्वसिहि प्रिये
5018007c प्रणयस्व च तत्त्वेन मैवं भूः शोकलालसा
5018008a एकवेणी धराशय्या ध्यानं मलिनमम्बरम्
5018008c अस्थानेऽप्युपवासश्च नैतान्यौपयिकानि ते
5018009a विचित्राणि च माल्यानि चन्दनान्यगरूणि च
5018009c विविधानि च वासांसि दिव्यान्याभरणानि च
5018010a महार्हाणि च पानानि यानानि शयनानि च
5018010c गीतं नृत्तं च वाद्यं च लभ मां प्राप्य मैथिलि
5018011a स्त्रीरत्नमसि मैवं भूः कुरु गात्रेषु भूषणम्
5018011c मां प्राप्य तु कथं हि स्यास्त्वमनर्हा सुविग्रहे
5018012a इदं ते चारुसंजातं यौवनं व्यतिवर्तते
5018012c यदतीतं पुनर्नैति स्रोतः शीघ्रमपामिव
5018013a त्वां कृत्वोपरतो मन्ये रूपकर्ता स विश्वकृत्
5018013c न हि रूपोपमा त्वन्या तवास्ति शुभदर्शने
5018014a त्वां समासाद्य वैदेहि रूपयौवनशालिनीम्
5018014c कः पुमानतिवर्तेत साक्षादपि पितामहः
5018015a यद्यत्पश्यामि ते गात्रं शीतांशुसदृशानने
5018015c तस्मिंस्तस्मिन्पृथुश्रोणि चक्षुर्मम निबध्यते
5018016a भव मैथिलि भार्या मे मोहमेनं विसर्जय
5018016c बह्वीनामुत्तमस्त्रीणां ममाग्रमहिषी भव
5018017a लोकेभ्यो यानि रत्नानि संप्रमथ्याहृतानि मे
5018017c तानि ते भीरु सर्वाणि राज्यं चैतदहं च ते
5018018a विजित्य पृथिवीं सर्वां नानानगरमालिनीम्
5018018c जनकाय प्रदास्यामि तव हेतोर्विलासिनि
5018019a नेह पश्यामि लोकेऽन्यं यो मे प्रतिबलो भवेत्
5018019c पश्य मे सुमहद्वीर्यमप्रतिद्वन्द्वमाहवे
5018020a असकृत्संयुगे भग्ना मया विमृदितध्वजाः
5018020c अशक्ताः प्रत्यनीकेषु स्थातुं मम सुरासुराः
5018021a इच्छ मां क्रियतामद्य प्रतिकर्म तवोत्तमम्
5018021c सप्रभाण्यवसज्जन्तां तवाङ्गे भूषणानि च
5018021e साधु पश्यामि ते रूपं संयुक्तं प्रतिकर्मणा
5018022a प्रतिकर्माभिसंयुक्ता दाक्षिण्येन वरानने
5018022c भुङ्क्ष्व भोगान्यथाकामं पिब भीरु रमस्व च
5018022e यथेष्टं च प्रयच्छ त्वं पृथिवीं वा धनानि च
5018023a ललस्व मयि विस्रब्धा धृष्टमाज्ञापयस्व च
5018023c मत्प्रभावाल्ललन्त्याश्च ललन्तां बान्धवास्तव
5018024a ऋद्धिं ममानुपश्य त्वं श्रियं भद्रे यशश्च मे
5018024c किं करिष्यसि रामेण सुभगे चीरवाससा
5018025a निक्षिप्तविजयो रामो गतश्रीर्वनगोचरः
5018025c व्रती स्थण्डिलशायी च शङ्के जीवति वा न वा
5018026a न हि वैदेहि रामस्त्वां द्रष्टुं वाप्युपलप्स्यते
5018026c पुरो बलाकैरसितैर्मेघैर्ज्योत्स्नामिवावृताम्
5018027a न चापि मम हस्तात्त्वां प्राप्तुमर्हति राघवः
5018027c हिरण्यकशिपुः कीर्तिमिन्द्रहस्तगतामिव
5018028a चारुस्मिते चारुदति चारुनेत्रे विलासिनि
5018028c मनो हरसि मे भीरु सुपर्णः पन्नगं यथा
5018029a क्लिष्टकौशेयवसनां तन्वीमप्यनलंकृताम्
5018029c तां दृष्ट्वा स्वेषु दारेषु रतिं नोपलभाम्यहम्
5018030a अन्तःपुरनिवासिन्यः स्त्रियः सर्वगुणान्विताः
5018030c यावन्त्यो मम सर्वासामैश्वर्यं कुरु जानकि
5018031a मम ह्यसितकेशान्ते त्रैलोक्यप्रवराः स्त्रियः
5018031c तास्त्वां परिचरिष्यन्ति श्रियमप्सरसो यथा
5018032a यानि वैश्रवणे सुभ्रु रत्नानि च धनानि च
5018032c तानि लोकांश्च सुश्रोणि मां च भुङ्क्ष्व यथासुखम्
5018033a न रामस्तपसा देवि न बलेन न विक्रमैः
5018033c न धनेन मया तुल्यस्तेजसा यशसापि वा
5018034a पिब विहर रमस्व भुङ्क्ष्व भोगा;न्धननिचयं प्रदिशामि मेदिनीं च
5018034c मयि लल ललने यथासुखं त्वं; त्वयि च समेत्य ललन्तु बान्धवास्ते
5018035a कुसुमिततरुजालसंततानि; भ्रमरयुतानि समुद्रतीरजानि
5018035c कनकविमलहारभूषिताङ्गी; विहर मया सह भीरु काननानि
5019001a तस्य तद्वचनं श्रुत्वा सीता रौद्रस्य रक्षसः
5019001c आर्ता दीनस्वरा दीनं प्रत्युवाच शनैर्वचः
5019002a दुःखार्ता रुदती सीता वेपमाना तपस्विनी
5019002c चिन्तयन्ती वरारोहा पतिमेव पतिव्रता
5019003a तृणमन्तरतः कृत्वा प्रत्युवाच शुचिस्मिता
5019003c निवर्तय मनो मत्तः स्वजने क्रियतां मनः
5019004a न मां प्रार्थयितुं युक्तस्त्वं सिद्धिमिव पापकृत्
5019004c अकार्यं न मया कार्यमेकपत्न्या विगर्हितम्
5019004e कुलं संप्राप्तया पुण्यं कुले महति जातया
5019005a एवमुक्त्वा तु वैदेही रावणं तं यशस्विनी
5019005c राक्षसं पृष्ठतः कृत्वा भूयो वचनमब्रवीत्
5019006a नाहमौपयिकी भार्या परभार्या सती तव
5019006c साधु धर्ममवेक्षस्व साधु साधुव्रतं चर
5019007a यथा तव तथान्येषां रक्ष्या दारा निशाचर
5019007c आत्मानमुपमां कृत्वा स्वेषु दारेषु रम्यताम्
5019008a अतुष्टं स्वेषु दारेषु चपलं चलितेन्द्रियम्
5019008c नयन्ति निकृतिप्रज्ञां परदाराः पराभवम्
5019009a इह सन्तो न वा सन्ति सतो वा नानुवर्तसे
5019009c वचो मिथ्या प्रणीतात्मा पथ्यमुक्तं विचक्षणैः
5019010a अकृतात्मानमासाद्य राजानमनये रतम्
5019010c समृद्धानि विनश्यन्ति राष्ट्राणि नगराणि च
5019011a तथेयं त्वां समासाद्य लङ्का रत्नौघ संकुला
5019011c अपराधात्तवैकस्य नचिराद्विनशिष्यति
5019012a स्वकृतैर्हन्यमानस्य रावणादीर्घदर्शिनः
5019012c अभिनन्दन्ति भूतानि विनाशे पापकर्मणः
5019013a एवं त्वां पापकर्माणं वक्ष्यन्ति निकृता जनाः
5019013c दिष्ट्यैतद्व्यसनं प्राप्तो रौद्र इत्येव हर्षिताः
5019014a शक्या लोभयितुं नाहमैश्वर्येण धनेन वा
5019014c अनन्या राघवेणाहं भास्करेण प्रभा यथा
5019015a उपधाय भुजं तस्य लोकनाथस्य सत्कृतम्
5019015c कथं नामोपधास्यामि भुजमन्यस्य कस्यचित्
5019016a अहमौपयिकी भार्या तस्यैव वसुधापतेः
5019016c व्रतस्नातस्य विप्रस्य विद्येव विदितात्मनः
5019017a साधु रावण रामेण मां समानय दुःखिताम्
5019017c वने वाशितया सार्धं करेण्वेव गजाधिपम्
5019018a मित्रमौपयिकं कर्तुं रामः स्थानं परीप्सता
5019018c वधं चानिच्छता घोरं त्वयासौ पुरुषर्षभः
5019019a वर्जयेद्वज्रमुत्सृष्टं वर्जयेदन्तकश्चिरम्
5019019c त्वद्विधं न तु संक्रुद्धो लोकनाथः स राघवः
5019020a रामस्य धनुषः शब्दं श्रोष्यसि त्वं महास्वनम्
5019020c शतक्रतुविसृष्टस्य निर्घोषमशनेरिव
5019021a इह शीघ्रं सुपर्वाणो ज्वलितास्या इवोरगाः
5019021c इषवो निपतिष्यन्ति रामलक्ष्मणलक्षणाः
5019022a रक्षांसि परिनिघ्नन्तः पुर्यामस्यां समन्ततः
5019022c असंपातं करिष्यन्ति पतन्तः कङ्कवाससः
5019023a राक्षसेन्द्रमहासर्पान्स रामगरुडो महान्
5019023c उद्धरिष्यति वेगेन वैनतेय इवोरगान्
5019024a अपनेष्यति मां भर्ता त्वत्तः शीघ्रमरिंदमः
5019024c असुरेभ्यः श्रियं दीप्तां विष्णुस्त्रिभिरिव क्रमैः
5019025a जनस्थाने हतस्थाने निहते रक्षसां बले
5019025c अशक्तेन त्वया रक्षः कृतमेतदसाधु वै
5019026a आश्रमं तु तयोः शून्यं प्रविश्य नरसिंहयोः
5019026c गोचरं गतयोर्भ्रात्रोरपनीता त्वयाधम
5019027a न हि गन्धमुपाघ्राय रामलक्ष्मणयोस्त्वया
5019027c शक्यं संदर्शने स्थातुं शुना शार्दूलयोरिव
5019028a तस्य ते विग्रहे ताभ्यां युगग्रहणमस्थिरम्
5019028c वृत्रस्येवेन्द्रबाहुभ्यां बाहोरेकस्य निग्रहः
5019029a क्षिप्रं तव स नाथो मे रामः सौमित्रिणा सह
5019029c तोयमल्पमिवादित्यः प्राणानादास्यते शरैः
5019030a गिरिं कुबेरस्य गतोऽथ वालयं; सभां गतो वा वरुणस्य राज्ञः
5019030c असंशयं दाशरथेर्न मोक्ष्यसे; महाद्रुमः कालहतोऽशनेरिव
5020001a सीताया वचनं श्रुत्वा परुषं राक्षसाधिपः
5020001c प्रत्युवाच ततः सीतां विप्रियं प्रियदर्शनाम्
5020002a यथा यथा सान्त्वयिता वश्यः स्त्रीणां तथा तथा
5020002c यथा यथा प्रियं वक्ता परिभूतस्तथा तथा
5020003a संनियच्छति मे क्रोधं त्वयि कामः समुत्थितः
5020003c द्रवतो मार्गमासाद्य हयानिव सुसारथिः
5020004a वामः कामो मनुष्याणां यस्मिन्किल निबध्यते
5020004c जने तस्मिंस्त्वनुक्रोशः स्नेहश्च किल जायते
5020005a एतस्मात्कारणान्न तां घतयामि वरानने
5020005c वधार्हामवमानार्हां मिथ्याप्रव्रजिते रताम्
5020006a परुषाणि हि वाक्यानि यानि यानि ब्रवीषि माम्
5020006c तेषु तेषु वधो युक्तस्तव मैथिलि दारुणः
5020007a एवमुक्त्वा तु वैदेहीं रावणो राक्षसाधिपः
5020007c क्रोधसंरम्भसंयुक्तः सीतामुत्तरमब्रवीत्
5020008a द्वौ मासौ रक्षितव्यौ मे योऽवधिस्ते मया कृतः
5020008c ततः शयनमारोह मम त्वं वरवर्णिनि
5020009a द्वाभ्यामूर्ध्वं तु मासाभ्यां भर्तारं मामनिच्छतीम्
5020009c मम त्वां प्रातराशार्थमारभन्ते महानसे
5020010a तां तर्ज्यमानां संप्रेक्ष्य राक्षसेन्द्रेण जानकीम्
5020010c देवगन्धर्वकन्यास्ता विषेदुर्विपुलेक्षणाः
5020011a ओष्ठप्रकारैरपरा नेत्रवक्त्रैस्तथापराः
5020011c सीतामाश्वासयामासुस्तर्जितां तेन रक्षसा
5020012a ताभिराश्वासिता सीता रावणं राक्षसाधिपम्
5020012c उवाचात्महितं वाक्यं वृत्तशौण्डीर्यगर्वितम्
5020013a नूनं न ते जनः कश्चिदसिन्निःश्रेयसे स्थितः
5020013c निवारयति यो न त्वां कर्मणोऽस्माद्विगर्हितात्
5020014a मां हि धर्मात्मनः पत्नीं शचीमिव शचीपतेः
5020014c त्वदन्यस्त्रिषु लोकेषु प्रार्थयेन्मनसापि कः
5020015a राक्षसाधम रामस्य भार्याममिततेजसः
5020015c उक्तवानसि यत्पापं क्व गतस्तस्य मोक्ष्यसे
5020016a यथा दृप्तश्च मातङ्गः शशश्च सहितौ वने
5020016c तथा द्विरदवद्रामस्त्वं नीच शशवत्स्मृतः
5020017a स त्वमिक्ष्वाकुनाथं वै क्षिपन्निह न लज्जसे
5020017c चक्षुषो विषयं तस्य न तावदुपगच्छसि
5020018a इमे ते नयने क्रूरे विरूपे कृष्णपिङ्गले
5020018c क्षितौ न पतिते कस्मान्मामनार्यनिरीक्षितः
5020019a तस्य धर्मात्मनः पत्नीं स्नुषां दशरथस्य च
5020019c कथं व्याहरतो मां ते न जिह्वा पाप शीर्यते
5020020a असंदेशात्तु रामस्य तपसश्चानुपालनात्
5020020c न त्वां कुर्मि दशग्रीव भस्म भस्मार्हतेजसा
5020021a नापहर्तुमहं शक्या तस्य रामस्य धीमतः
5020021c विधिस्तव वधार्थाय विहितो नात्र संशयः
5020022a शूरेण धनदभ्राता बलैः समुदितेन च
5020022c अपोह्य रामं कस्माद्धि दारचौर्यं त्वया कृतम्
5020023a सीताया वचनं श्रुत्वा रावणो राक्षसाधिपः
5020023c विवृत्य नयने क्रूरे जानकीमन्ववैक्षत
5020024a नीलजीमूतसंकाशो महाभुजशिरोधरः
5020024c सिंहसत्त्वगतिः श्रीमान्दीप्तजिह्वोग्रलोचनः
5020025a चलाग्रमकुटः प्रांशुश्चित्रमाल्यानुलेपनः
5020025c रक्तमाल्याम्बरधरस्तप्ताङ्गदविभूषणः
5020026a श्रोणीसूत्रेण महता मेककेन सुसंवृतः
5020026c अमृतोत्पादनद्धेन भुजंगेनेव मन्दरः
5020027a तरुणादित्यवर्णाभ्यां कुण्डलाभ्यां विभूषितः
5020027c रक्तपल्लवपुष्पाभ्यामशोकाभ्यामिवाचलः
5020028a अवेक्षमाणो वैदेहीं कोपसंरक्तलोचनः
5020028c उवाच रावणः सीतां भुजंग इव निःश्वसन्
5020029a अनयेनाभिसंपन्नमर्थहीनमनुव्रते
5020029c नाशयाम्यहमद्य त्वां सूर्यः संध्यामिवौजसा
5020030a इत्युक्त्वा मैथिलीं राजा रावणः शत्रुरावणः
5020030c संदिदेश ततः सर्वा राक्षसीर्घोरदर्शनाः
5020031a एकाक्षीमेककर्णां च कर्णप्रावरणां तथा
5020031c गोकर्णीं हस्तिकर्णीं च लम्बकर्णीमकर्णिकाम्
5020032a हस्तिपद्य श्वपद्यौ च गोपदीं पादचूलिकाम्
5020032c एकाक्षीमेकपादीं च पृथुपादीमपादिकाम्
5020033a अतिमात्रशिरोग्रीवामतिमात्रकुचोदरीम्
5020033c अतिमात्रास्यनेत्रां च दीर्घजिह्वामजिह्विकाम्
5020033e अनासिकां सिंहमुखीं गोमुखीं सूकरीमुखीम्
5020034a यथा मद्वशगा सीता क्षिप्रं भवति जानकी
5020034c तथा कुरुत राक्षस्यः सर्वाः क्षिप्रं समेत्य च
5020035a प्रतिलोमानुलोमैश्च सामदानादिभेदनैः
5020035c आवर्तयत वैदेहीं दण्डस्योद्यमनेन च
5020036a इति प्रतिसमादिश्य राक्षसेन्द्रः पुनः पुनः
5020036c काममन्युपरीतात्मा जानकीं पर्यतर्जयत्
5020037a उपगम्य ततः क्षिप्रं राक्षसी धान्यमालिनी
5020037c परिष्वज्य दशग्रीवमिदं वचनमब्रवीत्
5020038a मया क्रीड महाराजसीतया किं तवानया
5020038c अकामां कामयानस्य शरीरमुपतप्यते
5020038e इच्छन्तीं कामयानस्य प्रीतिर्भवति शोभना
5020039a एवमुक्तस्तु राक्षस्या समुत्क्षिप्तस्ततो बली
5020039c ज्वलद्भास्करवर्णाभं प्रविवेश निवेशनम्
5020040a देवगन्धर्वकन्याश्च नागकन्याश्च तास्ततः
5020040c परिवार्य दशग्रीवं विविशुस्तद्गृहोत्तमम्
5020041a स मैथिलीं धर्मपरामवस्थितां; प्रवेपमानां परिभर्त्स्य रावणः
5020041c विहाय सीतां मदनेन मोहितः; स्वमेव वेश्म प्रविवेश भास्वरम्
5021001a इत्युक्त्वा मैथिलीं राजा रावणः शत्रुरावणः
5021001c संदिश्य च ततः सर्वा राक्षसीर्निर्जगाम ह
5021002a निष्क्रान्ते राक्षसेन्द्रे तु पुनरन्तःपुरं गते
5021002c राक्षस्यो भीमरूपास्ताः सीतां समभिदुद्रुवुः
5021003a ततः सीतामुपागम्य राक्षस्यः क्रोधमूर्छिताः
5021003c परं परुषया वाचा वैदेहीमिदमब्रुवन्
5021004a पौलस्त्यस्य वरिष्ठस्य रावणस्य महात्मनः
5021004c दशग्रीवस्य भार्यात्वं सीते न बहु मन्यसे
5021005a ततस्त्वेकजटा नाम राक्षसी वाक्यमब्रवीत्
5021005c आमन्त्र्य क्रोधताम्राक्षी सीतां करतलोदरीम्
5021006a प्रजापतीनां षण्णां तु चतुर्थो यः प्रजापतिः
5021006c मानसो ब्रह्मणः पुत्रः पुलस्त्य इति विश्रुतः
5021007a पुलस्त्यस्य तु तेजस्वी महर्षिर्मानसः सुतः
5021007c नाम्ना स विश्रवा नाम प्रजापतिसमप्रभः
5021008a तस्य पुत्रो विशालाक्षि रावणः शत्रुरावणः
5021008c तस्य त्वं राक्षसेन्द्रस्य भार्या भवितुमर्हसि
5021008e मयोक्तं चारुसर्वाङ्गि वाक्यं किं नानुमन्यसे
5021009a ततो हरिजटा नाम राक्षसी वाक्यमब्रवीत्
5021009c विवृत्य नयने कोपान्मार्जारसदृशेक्षणा
5021010a येन देवास्त्रयस्त्रिंशद्देवराजश्च निर्जितः
5021010c तस्य त्वं राक्षसेन्द्रस्य भार्या भवितुमर्हसि
5021011a वीर्योत्सिक्तस्य शूरस्य संग्रामेष्वनिवर्तिनः
5021011c बलिनो वीर्ययुक्तस्या भार्यात्वं किं न लप्स्यसे
5021012a प्रियां बहुमतां भार्यां त्यक्त्वा राजा महाबलः
5021012c सर्वासां च महाभागां त्वामुपैष्यति रावणः
5021013a समृद्धं स्त्रीसहस्रेण नानारत्नोपशोभितम्
5021013c अन्तःपुरं समुत्सृज्य त्वामुपैष्यति रावणः
5021014a असकृद्देवता युद्धे नागगन्धर्वदानवाः
5021014c निर्जिताः समरे येन स ते पार्श्वमुपागतः
5021015a तस्य सर्वसमृद्धस्या रावणस्य महात्मनः
5021015c किमर्थं राक्षसेन्द्रस्य भार्यात्वं नेच्छसेऽधमे
5021016a यस्य सूर्यो न तपति भीतो यस्य च मारुतः
5021016c न वाति स्मायतापाङ्गे किं त्वं तस्य न तिष्ठसि
5021017a पुष्पवृष्टिं च तरवो मुमुचुर्यस्य वै भयात्
5021017c शैलाश्च सुभ्रु पानीयं जलदाश्च यदेच्छति
5021018a तस्य नैरृतराजस्य राजराजस्य भामिनि
5021018c किं त्वं न कुरुषे बुद्धिं भार्यार्थे रावणस्य हि
5021019a साधु ते तत्त्वतो देवि कथितं साधु भामिनि
5021019c गृहाण सुस्मिते वाक्यमन्यथा न भविष्यसि
5022001a ततः सीतामुपागम्य राक्षस्यो विकृताननाः
5022001c परुषं परुषा नार्य ऊचुस्ता वाक्यमप्रियम्
5022002a किं त्वमन्तःपुरे सीते सर्वभूतमनोहरे
5022002c महार्हशयनोपेते न वासमनुमन्यसे
5022003a मानुषी मानुषस्यैव भार्यात्वं बहु मन्यसे
5022003c प्रत्याहर मनो रामान्न त्वं जातु भविष्यसि
5022004a मानुषी मानुषं तं तु राममिच्छसि शोभने
5022004c राज्याद्भ्रष्टमसिद्धार्थं विक्लवं तमनिन्दिते
5022005a राक्षसीनां वचः श्रुत्वा सीता पद्मनिभेक्षणा
5022005c नेत्राभ्यामश्रुपूर्णाभ्यामिदं वचनमब्रवीत्
5022006a यदिदं लोकविद्विष्टमुदाहरथ संगताः
5022006c नैतन्मनसि वाक्यं मे किल्बिषं प्रतितिष्ठति
5022007a न मानुषी राक्षसस्य भार्या भवितुमर्हति
5022007c कामं खादत मां सर्वा न करिष्यामि वो वचः
5022007e दीनो वा राज्यहीनो वा यो मे भर्ता स मे गुरुः
5022008a सीताया वचनं श्रुत्वा राक्षस्यः क्रोधमूर्छिताः
5022008c भर्त्सयन्ति स्म परुषैर्वाक्यै रावणचोदिताः
5022009a अवलीनः स निर्वाक्यो हनुमाञ्शिंशपाद्रुमे
5022009c सीतां संतर्जयन्तीस्ता राक्षसीरशृणोत्कपिः
5022010a तामभिक्रम्य संरब्धा वेपमानां समन्ततः
5022010c भृशं संलिलिहुर्दीप्तान्प्रलम्बदशनच्छदान्
5022011a ऊचुश्च परमक्रुद्धाः प्रगृह्याशु परश्वधान्
5022011c नेयमर्हति भर्तारं रावणं राक्षसाधिपम्
5022012a सा भर्त्स्यमाना भीमाभी राक्षसीभिर्वरानना
5022012c सा बाष्पमपमार्जन्ती शिंशपां तामुपागमत्
5022013a ततस्तां शिंशपां सीता राक्षसीभिः समावृता
5022013c अभिगम्य विशालाक्षी तस्थौ शोकपरिप्लुता
5022014a तां कृशां दीनवदनां मलिनाम्बरधारिणीम्
5022014c भर्त्सयां चक्रिरे भीमा राक्षस्यस्ताः समन्ततः
5022015a ततस्तां विनता नाम राक्षसी भीमदर्शना
5022015c अब्रवीत्कुपिताकारा कराला निर्णतोदरी
5022016a सीते पर्याप्तमेतावद्भर्तृस्नेहो निदर्शितः
5022016c सर्वत्रातिकृतं भद्रे व्यसनायोपकल्पते
5022017a परितुष्टास्मि भद्रं ते मानुषस्ते कृतो विधिः
5022017c ममापि तु वचः पथ्यं ब्रुवन्त्याः कुरु मैथिलि
5022018a रावणं भज भर्तारं भर्तारं सर्वरक्षसाम्
5022018c विक्रान्तं रूपवन्तं च सुरेशमिव वासवम्
5022019a दक्षिणं त्यागशीलं च सर्वस्य प्रियवादिनम्
5022019c मानुषं कृपणं रामं त्यक्त्वा रावणमाश्रय
5022020a दिव्याङ्गरागा वैदेहि दिव्याभरणभूषिता
5022020c अद्य प्रभृति सर्वेषां लोकानामीश्वरी भव
5022020e अग्नेः स्वाहा यथा देवी शचीवेन्द्रस्य शोभने
5022021a किं ते रामेण वैदेहि कृपणेन गतायुषा
5022022a एतदुक्तं च मे वाक्यं यदि त्वं न करिष्यसि
5022022c अस्मिन्मुहूर्ते सर्वास्त्वां भक्षयिष्यामहे वयम्
5022023a अन्या तु विकटा नाम लम्बमानपयोधरा
5022023c अब्रवीत्कुपिता सीतां मुष्टिमुद्यम्य गर्जती
5022024a बहून्यप्रतिरूपाणि वचनानि सुदुर्मते
5022024c अनुक्रोशान्मृदुत्वाच्च सोढानि तव मैथिलि
5022024e न च नः कुरुषे वाक्यं हितं कालपुरस्कृतम्
5022025a आनीतासि समुद्रस्य पारमन्यैर्दुरासदम्
5022025c रावणान्तःपुरं घोरं प्रविष्टा चासि मैथिलि
5022026a रावणस्य गृहे रुधा अस्माभिस्तु सुरक्षिता
5022026c न त्वां शक्तः परित्रातुमपि साक्षात्पुरंदरः
5022027a कुरुष्व हितवादिन्या वचनं मम मैथिलि
5022027c अलमश्रुप्रपातेन त्यज शोकमनर्थकम्
5022028a भज प्रीतिं प्रहर्षं च त्यजैतां नित्यदैन्यताम्
5022028c सीते राक्षसराजेन सह क्रीड यथासुखम्
5022029a जानासि हि यथा भीरु स्त्रीणां यौवनमध्रुवम्
5022029c यावन्न ते व्यतिक्रामेत्तावत्सुखमवाप्नुहि
5022030a उद्यानानि च रम्याणि पर्वतोपवनानि च
5022030c सह राक्षसराजेन चर त्वं मदिरेक्षणे
5022031a स्त्रीसहस्राणि ते सप्त वशे स्थास्यन्ति सुन्दरि
5022031c रावणं भज भर्तारं भर्तारं सर्वरक्षसाम्
5022032a उत्पाट्य वा ते हृदयं भक्षयिष्यामि मैथिलि
5022032c यदि मे व्याहृतं वाक्यं न यथावत्करिष्यसि
5022033a ततश्चण्डोदरी नाम राक्षसी क्रूरदर्शना
5022033c भ्रामयन्ती महच्छूलमिदं वचनमब्रवीत्
5022034a इमां हरिणलोकाक्षीं त्रासोत्कम्पपयोधराम्
5022034c रावणेन हृतां दृष्ट्वा दौर्हृदो मे महानभूत्
5022035a यकृत्प्लीहमथोत्पीडं हृदयं च सबन्धनम्
5022035c अन्त्राण्यपि तथा शीर्षं खादेयमिति मे मतिः
5022036a ततस्तु प्रघसा नाम राक्षसी वाक्यमब्रवीत्
5022036c कण्ठमस्या नृशंसायाः पीडयामः किमास्यते
5022037a निवेद्यतां ततो राज्ञे मानुषी सा मृतेति ह
5022037c नात्र कश्चन संदेहः खादतेति स वक्ष्यति
5022038a ततस्त्वजामुखी नाम राक्षसी वाक्यमब्रवीत्
5022038c विशस्येमां ततः सर्वान्समान्कुरुत पीलुकान्
5022039a विभजाम ततः सर्वा विवादो मे न रोचते
5022039c पेयमानीयतां क्षिप्रं माल्यं च विविधं बहु
5022040a ततः शूर्पणखा नाम राक्षसी वाक्यमब्रवीत्
5022040c अजामुखा यदुक्तं हि तदेव मम रोचते
5022041a सुरा चानीयतां क्षिप्रं सर्वशोकविनाशिनी
5022041c मानुषं मांसमासाद्य नृत्यामोऽथ निकुम्भिलाम्
5022042a एवं संभर्त्स्यमाना सा सीता सुरसुतोपमा
5022042c राक्षसीभिः सुघोराभिर्धैर्यमुत्सृज्य रोदिति
5023001a तथा तासां वदन्तीनां परुषं दारुणं बहु
5023001c राक्षसीनामसौम्यानां रुरोद जनकात्मजा
5023002a एवमुक्ता तु वैदेही राक्षसीभिर्मनस्विनी
5023002c उवाच परमत्रस्ता बाष्पगद्गदया गिरा
5023003a न मानुषी राक्षसस्य भार्या भवितुमर्हति
5023003c कामं खादत मां सर्वा न करिष्यामि वो वचः
5023004a सा राक्षसी मध्यगता सीता सुरसुतोपमा
5023004c न शर्म लेभे दुःखार्ता रावणेन च तर्जिता
5023005a वेपते स्माधिकं सीता विशन्तीवाङ्गमात्मनः
5023005c वने यूथपरिभ्रष्टा मृगी कोकैरिवार्दिता
5023006a सा त्वशोकस्य विपुलां शाखामालम्ब्य पुष्पिताम्
5023006c चिन्तयामास शोकेन भर्तारं भग्नमानसा
5023007a सा स्नापयन्ती विपुलौ स्तनौ नेत्रजलस्रवैः
5023007c चिन्तयन्ती न शोकस्य तदान्तमधिगच्छति
5023008a सा वेपमाना पतिता प्रवाते कदली यथा
5023008c राक्षसीनां भयत्रस्ता विवर्णवदनाभवत्
5023009a तस्या सा दीर्घविपुला वेपन्त्याः सीतया तदा
5023009c ददृशे कम्पिनी वेणी व्यालीव परिसर्पती
5023010a सा निःश्वसन्ती दुःखार्ता शोकोपहतचेतना
5023010c आर्ता व्यसृजदश्रूणि मैथिली विललाप ह
5023011a हा रामेति च दुःखार्ता पुनर्हा लक्ष्मणेति च
5023011c हा श्वश्रु मम कौसल्ये हा सुमित्रेति भाविनि
5023012a लोकप्रवादः सत्योऽयं पण्डितैः समुदाहृतः
5023012c अकाले दुर्लभो मृत्युः स्त्रिया वा पुरुषस्य वा
5023013a यत्राहमाभिः क्रूराभी राक्षसीभिरिहार्दिता
5023013c जीवामि हीना रामेण मुहूर्तमपि दुःखिता
5023014a एषाल्पपुण्या कृपणा विनशिष्याम्यनाथवत्
5023014c समुद्रमध्ये नौ पूर्णा वायुवेगैरिवाहता
5023015a भर्तारं तमपश्यन्ती राक्षसीवशमागता
5023015c सीदामि खलु शोकेन कूलं तोयहतं यथा
5023016a तं पद्मदलपत्राक्षं सिंहविक्रान्तगामिनम्
5023016c धन्याः पश्यन्ति मे नाथं कृतज्ञं प्रियवादिनम्
5023017a सर्वथा तेन हीनाया रामेण विदितात्मना
5023017c तीष्क्णं विषमिवास्वाद्य दुर्लभं मम जीवितम्
5023018a कीदृशं तु मया पापं पुरा देहान्तरे कृतम्
5023018c येनेदं प्राप्यते दुःखं मया घोरं सुदारुणम्
5023019a जीवितं त्यक्तुमिच्छामि शोकेन महता वृता
5023019c राक्षसीभिश्च रक्षन्त्या रामो नासाद्यते मया
5023020a धिगस्तु खलु मानुष्यं धिगस्तु परवश्यताम्
5023020c न शक्यं यत्परित्यक्तुमात्मच्छन्देन जीवितम्
5024001a प्रसक्ताश्रुमुखीत्येवं ब्रुवन्ती जनकात्मजा
5024001c अधोमुखमुखी बाला विलप्तुमुपचक्रमे
5024002a उन्मत्तेव प्रमत्तेव भ्रान्तचित्तेव शोचती
5024002c उपावृत्ता किशोरीव विवेष्टन्ती महीतले
5024003a राघवस्याप्रमत्तस्य रक्षसा कामरूपिणा
5024003c रावणेन प्रमथ्याहमानीता क्रोशती बलात्
5024004a राक्षसी वशमापन्ना भर्त्यमाना सुदारुणम्
5024004c चिन्तयन्ती सुदुःखार्ता नाहं जीवितुमुत्सहे
5024005a न हि मे जीवितेनार्थो नैवार्थैर्न च भूषणैः
5024005c वसन्त्या राक्षसी मध्ये विना रामं महारथम्
5024006a धिङ्मामनार्यामसतीं याहं तेन विना कृता
5024006c मुहूर्तमपि रक्षामि जीवितं पापजीविता
5024007a का च मे जीविते श्रद्धा सुखे वा तं प्रियं विना
5024007c भर्तारं सागरान्ताया वसुधायाः प्रियं वदम्
5024008a भिद्यतां भक्ष्यतां वापि शरीरं विसृजाम्यहम्
5024008c न चाप्यहं चिरं दुःखं सहेयं प्रियवर्जिता
5024009a चरणेनापि सव्येन न स्पृशेयं निशाचरम्
5024009c रावणं किं पुनरहं कामयेयं विगर्हितम्
5024010a प्रत्याख्यातं न जानाति नात्मानं नात्मनः कुलम्
5024010c यो नृशंस स्वभावेन मां प्रार्थयितुमिच्छति
5024011a छिन्ना भिन्ना विभक्ता वा दीप्ते वाग्नौ प्रदीपिता
5024011c रावणं नोपतिष्ठेयं किं प्रलापेन वश्चिरम्
5024012a ख्यातः प्राज्ञः कृतज्ञश्च सानुक्रोशश्च राघवः
5024012c सद्वृत्तो निरनुक्रोशः शङ्के मद्भाग्यसंक्षयात्
5024013a राक्षसानां जनस्थाने सहस्राणि चतुर्दश
5024013c येनैकेन निरस्तानि स मां किं नाभिपद्यते
5024014a निरुद्धा रावणेनाहमल्पवीर्येण रक्षसा
5024014c समर्थः खलु मे भर्ता रावणं हन्तुमाहवे
5024015a विराधो दण्डकारण्ये येन राक्षसपुंगवः
5024015c रणे रामेण निहतः स मां किं नाभिपद्यते
5024016a कामं मध्ये समुद्रस्य लङ्केयं दुष्प्रधर्षणा
5024016c न तु राघवबाणानां गतिरोधी ह विद्यते
5024017a किं नु तत्कारणं येन रामो दृढपराक्रमः
5024017c रक्षसापहृतां भार्यामिष्टां नाभ्यवपद्यते
5024018a इहस्थां मां न जानीते शङ्के लक्ष्मणपूर्वजः
5024018c जानन्नपि हि तेजस्वी धर्षणां मर्षयिष्यति
5024019a हृतेति योऽधिगत्वा मां राघवाय निवेदयेत्
5024019c गृध्रराजोऽपि स रणे रावणेन निपातितः
5024020a कृतं कर्म महत्तेन मां तदाभ्यवपद्यता
5024020c तिष्ठता रावणद्वन्द्वे वृद्धेनापि जटायुषा
5024021a यदि मामिह जानीयाद्वर्तमानां स राघवः
5024021c अद्य बाणैरभिक्रुद्धः कुर्याल्लोकमराक्षसं
5024022a विधमेच्च पुरीं लङ्कां शोषयेच्च महोदधिम्
5024022c रावणस्य च नीचस्य कीर्तिं नाम च नाशयेत्
5024023a ततो निहतनथानां राक्षसीनां गृहे गृहे
5024023c यथाहमेवं रुदती तथा भूयो न संशयः
5024023e अन्विष्य रक्षसां लङ्कां कुर्याद्रामः सलक्ष्मणः
5024024a न हि ताभ्यां रिपुर्दृष्टो मुहूतमपि जीवति
5024024c चिता धूमाकुलपथा गृध्रमण्डलसंकुला
5024024e अचिरेण तु लङ्केयं श्मशानसदृशी भवेत्
5024025a अचिरेणैव कालेन प्राप्स्याम्येव मनोरथम्
5024025c दुष्प्रस्थानोऽयमाख्याति सर्वेषां वो विपर्ययः
5024026a यादृशानि तु दृश्यन्ते लङ्कायामशुभानि तु
5024026c अचिरेणैव कालेन भविष्यति हतप्रभा
5024027a नूनं लङ्का हते पापे रावणे राक्षसाधिपे
5024027c शोषं यास्यति दुर्धर्षा प्रमदा विधवा यथा
5024028a पुष्योत्सवसमृद्धा च नष्टभर्त्री सराक्षसा
5024028c भविष्यति पुरी लङ्का नष्टभर्त्री यथाङ्गना
5024029a नूनं राक्षसकन्यानां रुदन्तीनां गृहे गृहे
5024029c श्रोष्यामि नचिरादेव दुःखार्तानामिह ध्वनिम्
5024030a सान्धकारा हतद्योता हतराक्षसपुंगवा
5024030c भविष्यति पुरी लङ्का निर्दग्धा रामसायकैः
5024031a यदि नाम स शूरो मां रामो रक्तान्तलोचनः
5024031c जानीयाद्वर्तमानां हि रावणस्य निवेशने
5024032a अनेन तु नृशंसेन रावणेनाधमेन मे
5024032c समयो यस्तु निर्दिष्टस्तस्य कालोऽयमागतः
5024033a अकार्यं ये न जानन्ति नैरृताः पापकारिणः
5024033c अधर्मात्तु महोत्पातो भविष्यति हि साम्प्रतम्
5024034a नैते धर्मं विजानन्ति राक्षसाः पिशिताशनाः
5024034c ध्रुवं मां प्रातराशार्थे राक्षसः कल्पयिष्यति
5024035a साहं कथं करिष्यामि तं विना प्रियदर्शनम्
5024035c रामं रक्तान्तनयनमपश्यन्ती सुदुःखिता
5024036a यदि कश्चित्प्रदाता मे विषस्याद्य भवेदिह
5024036c क्षिप्रं वैवस्वतं देवं पश्येयं पतिना विना
5024037a नाजानाज्जीवतीं रामः स मां लक्ष्मणपूर्वजः
5024037c जानन्तौ तौ न कुर्यातां नोर्व्यां हि मम मार्गणम्
5024038a नूनं ममैव शोकेन स वीरो लक्ष्मणाग्रजः
5024038c देवलोकमितो यातस्त्यक्त्वा देहं महीतले
5024039a धन्या देवाः सगन्धर्वाः सिद्धाश्च परमर्षयः
5024039c मम पश्यन्ति ये नाथं रामं राजीवलोचनम्
5024040a अथ वा न हि तस्यार्थे धर्मकामस्य धीमतः
5024040c मया रामस्य राजर्षेर्भार्यया परमात्मनः
5024041a दृश्यमाने भवेत्प्रीतः सौहृदं नास्त्यपश्यतः
5024041c नाशयन्ति कृतघ्रास्तु न रामो नाशयिष्यति
5024042a किं नु मे न गुणाः केचित्किं वा भाग्य क्षयो हि मे
5024042c याहं सीता वरार्हेण हीना रामेण भामिनी
5024043a श्रेयो मे जीवितान्मर्तुं विहीना या महात्मना
5024043c रामादक्लिष्टचारित्राच्छूराच्छत्रुनिबर्हणात्
5024044a अथ वा न्यस्तशस्त्रौ तौ वने मूलफलाशनौ
5024044c भ्रातरौ हि नर श्रेष्ठौ चरन्तौ वनगोचरौ
5024045a अथ वा राक्षसेन्द्रेण रावणेन दुरात्मना
5024045c छद्मना घातितौ शूरौ भ्रातरौ रामलक्ष्मणौ
5024046a साहमेवंगते काले मर्तुमिच्छामि सर्वथा
5024046c न च मे विहितो मृत्युरस्मिन्दुःखेऽपि वर्तति
5024047a धन्याः खलु महात्मानो मुनयः सत्यसंमताः
5024047c जितात्मानो महाभागा येषां न स्तः प्रियाप्रिये
5024048a प्रियान्न संभवेद्दुःखमप्रियादधिकं भयम्
5024048c ताभ्यां हि ये वियुज्यन्ते नमस्तेषां महात्मनाम्
5024049a साहं त्यक्ता प्रियेणेह रामेण विदितात्मना
5024049c प्राणांस्त्यक्ष्यामि पापस्य रावणस्य गता वशम्
5025001a इत्युक्ताः सीतया घोरं राक्षस्यः क्रोधमूर्छिताः
5025001c काश्चिज्जग्मुस्तदाख्यातुं रावणस्य तरस्विनः
5025002a ततः सीतामुपागम्य राक्षस्यो घोरदर्शनाः
5025002c पुनः परुषमेकार्थमनर्थार्थमथाब्रुवन्
5025003a हन्तेदानीं तवानार्ये सीते पापविनिश्चये
5025003c राक्षस्यो भक्षयिष्यन्ति मांसमेतद्यथासुखम्
5025004a सीतां ताभिरनार्याभिर्दृष्ट्वा संतर्जितां तदा
5025004c राक्षसी त्रिजटावृद्धा शयाना वाक्यमब्रवीत्
5025005a आत्मानं खादतानार्या न सीतां भक्षयिष्यथ
5025005c जनकस्य सुतामिष्टां स्नुषां दशरथस्य च
5025006a स्वप्नो ह्यद्य मया दृष्टो दारुणो रोमहर्षणः
5025006c राक्षसानामभावाय भर्तुरस्या भवाय च
5025007a एवमुक्तास्त्रिजटया राक्षस्यः क्रोधमूर्छिताः
5025007c सर्वा एवाब्रुवन्भीतास्त्रिजटां तामिदं वचः
5025008a कथयस्व त्वया दृष्टः स्वप्नेऽयं कीदृशो निशि
5025009a तासां श्रुत्वा तु वचनं राक्षसीनां मुखोद्गतम्
5025009c उवाच वचनं काले त्रिजटास्वप्नसंश्रितम्
5025010a गजदन्तमयीं दिव्यां शिबिकामन्तरिक्षगाम्
5025010c युक्तां वाजिसहस्रेण स्वयमास्थाय राघवः
5025011a स्वप्ने चाद्य मया दृष्टा सीता शुक्लाम्बरावृता
5025011c सागरेण परिक्षिप्तं श्वेतपर्वतमास्थिता
5025011e रामेण संगता सीता भास्करेण प्रभा यथा
5025012a राघवश्च मया दृष्टश्चतुर्दन्तं महागजम्
5025012c आरूढः शैलसंकाशं चचार सहलक्ष्मणः
5025013a ततस्तौ नरशार्दूलौ दीप्यमानौ स्वतेजसा
5025013c शुक्लमाल्याम्बरधरौ जानकीं पर्युपस्थितौ
5025014a ततस्तस्य नगस्याग्रे आकाशस्थस्य दन्तिनः
5025014c भर्त्रा परिगृहीतस्य जानकी स्कन्धमाश्रिता
5025015a भर्तुरङ्कात्समुत्पत्य ततः कमललोचना
5025015c चन्द्रसूर्यौ मया दृष्टा पाणिभ्यां परिमार्जती
5025016a ततस्ताभ्यां कुमाराभ्यामास्थितः स गजोत्तमः
5025016c सीतया च विशालाक्ष्या लङ्काया उपरि स्थितः
5025017a पाण्डुरर्षभयुक्तेन रथेनाष्टयुजा स्वयम्
5025017c शुक्लमाल्याम्बरधरो लक्ष्मणेन समागतः
5025017e लक्ष्मणेन सह भ्रात्रा सीतया सह भार्यया
5025018a विमानात्पुष्पकादद्य रावणः पतितो भुवि
5025018c कृष्यपाणः स्त्रिया दृष्टो मुण्डः कृष्णाम्बरः पुनः
5025019a रथेन खरयुक्तेन रक्तमाल्यानुलेपनः
5025019c प्रयातो दक्षिणामाशां प्रविष्टः कर्दमं ह्रदम्
5025020a कण्ठे बद्ध्वा दशग्रीवं प्रमदा रक्तवासिनी
5025020c काली कर्दमलिप्ताङ्गी दिशं याम्यां प्रकर्षति
5025021a वराहेण दशग्रीवः शिंशुमारेण चेन्द्रजित्
5025021c उष्ट्रेण कुम्भकर्णश्च प्रयातो दक्षिणां दिशम्
5025022a समाजश्च महान्वृत्तो गीतवादित्रनिःस्वनः
5025022c पिबतां रक्तमाल्यानां रक्षसां रक्तवाससाम्
5025023a लङ्का चेयं पुरी रम्या सवाजिरथसंकुला
5025023c सागरे पतिता दृष्टा भग्नगोपुरतोरणा
5025024a पीत्व तैलं प्रनृत्ताश्च प्रहसन्त्यो महास्वनाः
5025024c लङ्कायां भस्मरूक्षायां सर्वा राक्षसयोषितः
5025025a कुम्भकर्णादयश्चेमे सर्वे राक्षसपुंगवाः
5025025c रक्तं निवसनं गृह्य प्रविष्टा गोमयह्रदे
5025026a अपगच्छत नश्यध्वं सीतामाप्नोति राघवः
5025026c घातयेत्परमामर्षी सर्वैः सार्धं हि राक्षसैः
5025027a प्रियां बहुमतां भार्यां वनवासमनुव्रताम्
5025027c भर्त्सितां तर्जितां वापि नानुमंस्यति राघवः
5025028a तदलं क्रूरवाक्यैर्वः सान्त्वमेवाभिधीयताम्
5025028c अभियाचाम वैदेहीमेतद्धि मम रोचते
5025029a यस्या ह्येवं विधः स्वप्नो दुःखितायाः प्रदृश्यते
5025029c सा दुःखैर्बहुभिर्मुक्ता प्रियं प्राप्नोत्यनुत्तमम्
5025030a भर्त्सितामपि याचध्वं राक्षस्यः किं विवक्षया
5025030c राघवाद्धि भयं घोरं राक्षसानामुपस्थितम्
5025031a प्रणिपात प्रसन्ना हि मैथिली जनकात्मजा
5025031c अलमेषा परित्रातुं राक्षस्यो महतो भयात्
5025032a अपि चास्या विशालाक्ष्या न किंचिदुपलक्षये
5025032c विरुद्धमपि चाङ्गेषु सुसूक्ष्ममपि लक्ष्मणम्
5025033a छाया वैगुण्य मात्रं तु शङ्के दुःखमुपस्थितम्
5025033c अदुःखार्हामिमां देवीं वैहायसमुपस्थिताम्
5025034a अर्थसिद्धिं तु वैदेह्याः पश्याम्यहमुपस्थिताम्
5025034c राक्षसेन्द्रविनाशं च विजयं राघवस्य च
5025035a निमित्तभूतमेतत्तु श्रोतुमस्या महत्प्रियम्
5025035c दृश्यते च स्फुरच्चक्षुः पद्मपत्रमिवायतम्
5025036a ईषच्च हृषितो वास्या दक्षिणाया ह्यदक्षिणः
5025036c अकस्मादेव वैदेह्या बाहुरेकः प्रकम्पते
5025037a करेणुहस्तप्रतिमः सव्यश्चोरुरनुत्तमः
5025037c वेपन्सूचयतीवास्या राघवं पुरतः स्थितम्
5025038a पक्षी च शाखा निलयं प्रविष्टः; पुनः पुनश्चोत्तमसान्त्ववादी
5025038c सुखागतां वाचमुदीरयाणः; पुनः पुनश्चोदयतीव हृष्टः
5026001a सा राक्षसेन्द्रस्य वचो निशम्य; तद्रावणस्याप्रियमप्रियार्ता
5026001c सीता वितत्रास यथा वनान्ते; सिंहाभिपन्ना गजराजकन्या
5026002a सा राक्षसी मध्यगता च भीरु;र्वाग्भिर्भृशं रावणतर्जिता च
5026002c कान्तारमध्ये विजने विसृष्टा; बालेव कन्या विललाप सीता
5026003a सत्यं बतेदं प्रवदन्ति लोके; नाकालमृत्युर्भवतीति सन्तः
5026003c यत्राहमेवं परिभर्त्स्यमाना; जीवामि किंचित्क्षणमप्यपुण्या
5026004a सुखाद्विहीनं बहुदुःखपूर्ण;मिदं तु नूनं हृदयं स्थिरं मे
5026004c विदीर्यते यन्न सहस्रधाद्य; वज्राहतं शृङ्गमिवाचलस्य
5026005a नैवास्ति नूनं मम दोषमत्र; वध्याहमस्याप्रियदर्शनस्य
5026005c भावं न चास्याहमनुप्रदातु;मलं द्विजो मन्त्रमिवाद्विजाय
5026006a नूनं ममाङ्गान्यचिरादनार्यः; शस्त्रैः शितैश्छेत्स्यति राक्षसेन्द्रः
5026006c तस्मिन्ननागच्छति लोकनाथे; गर्भस्थजन्तोरिव शल्यकृन्तः
5026007a दुःखं बतेदं मम दुःखिताया; मासौ चिरायाभिगमिष्यतो द्वौ
5026007c बद्धस्य वध्यस्य यथा निशान्ते; राजापराधादिव तस्करस्य
5026008a हा राम हा लक्ष्मण हा सुमित्रे; हा राम मातः सह मे जनन्या
5026008c एषा विपद्याम्यहमल्पभाग्या; महार्णवे नौरिव मूढ वाता
5026009a तरस्विनौ धारयता मृगस्य; सत्त्वेन रूपं मनुजेन्द्रपुत्रौ
5026009c नूनं विशस्तौ मम कारणात्तौ; सिंहर्षभौ द्वाविव वैद्युतेन
5026010a नूनं स कालो मृगरूपधारी; मामल्पभाग्यां लुलुभे तदानीम्
5026010c यत्रार्यपुत्रं विससर्ज मूढा; रामानुजं लक्ष्मणपूर्वकं च
5026011a हा राम सत्यव्रत दीर्घवाहो; हा पूर्णचन्द्रप्रतिमानवक्त्र
5026011c हा जीवलोकस्य हितः प्रियश्च; वध्यां न मां वेत्सि हि राक्षसानाम्
5026012a अनन्यदेवत्वमियं क्षमा च; भूमौ च शय्या नियमश्च धर्मे
5026012c पतिव्रतात्वं विफलं ममेदं; कृतं कृतघ्नेष्विव मानुषाणाम्
5026013a मोघो हि धर्मश्चरितो ममायं; तथैकपत्नीत्वमिदं निरर्थम्
5026013c या त्वां न पश्यामि कृशा विवर्णा; हीना त्वया संगमने निराशा
5026014a पितुर्निर्देशं नियमेन कृत्वा; वनान्निवृत्तश्चरितव्रतश्च
5026014c स्त्रीभिस्तु मन्ये विपुलेक्षणाभिः; संरंस्यसे वीतभयः कृतार्थः
5026015a अहं तु राम त्वयि जातकामा; चिरं विनाशाय निबद्धभावा
5026015c मोघं चरित्वाथ तपोव्रतं च; त्यक्ष्यामि धिग्जीवितमल्पभाग्या
5026016a सा जीवितं क्षिप्रमहं त्यजेयं; विषेण शस्त्रेण शितेन वापि
5026016c विषस्य दाता न तु मेऽस्ति कश्चि;च्छस्त्रस्य वा वेश्मनि राक्षसस्य
5026017a शोकाभितप्ता बहुधा विचिन्त्य; सीताथ वेण्युद्ग्रथनं गृहीत्वा
5026017c उद्बध्य वेण्युद्ग्रथनेन शीघ्र;महं गमिष्यामि यमस्य मूलम्
5026018a इतीव सीता बहुधा विलप्य; सर्वात्मना राममनुस्मरन्ती
5026018c प्रवेपमाना परिशुष्कवक्त्रा; नगोत्तमं पुष्पितमाससाद
5026019a उपस्थिता सा मृदुर्सर्वगात्री; शाखां गृहीत्वाथ नगस्य तस्य
5026019c तस्यास्तु रामं प्रविचिन्तयन्त्या; रामानुजं स्वं च कुलं शुभाङ्ग्याः
5026020a शोकानिमित्तानि तदा बहूनि; धैर्यार्जितानि प्रवराणि लोके
5026020c प्रादुर्निमित्तानि तदा बभूवुः; पुरापि सिद्धान्युपलक्षितानि
5027001a तथागतां तां व्यथितामनिन्दितां; व्यपेतहर्षां परिदीनमानसाम्
5027001c शुभां निमित्तानि शुभानि भेजिरे; नरं श्रिया जुष्टमिवोपजीविनः
5027002a तस्याः शुभं वाममरालपक्ष्म; राजीवृतं कृष्णविशालशुक्लम्
5027002c प्रास्पन्दतैकं नयनं सुकेश्या; मीनाहतं पद्ममिवाभिताम्रम्
5027003a भुजश्च चार्वञ्चितपीनवृत्तः; परार्ध्य कालागुरुचन्दनार्हः
5027003c अनुत्तमेनाध्युषितः प्रियेण; चिरेण वामः समवेपताशु
5027004a गजेन्द्रहस्तप्रतिमश्च पीन;स्तयोर्द्वयोः संहतयोः सुजातः
5027004c प्रस्पन्दमानः पुनरूरुरस्या; रामं पुरस्तात्स्थितमाचचक्षे
5027005a शुभं पुनर्हेमसमानवर्ण;मीषद्रजोध्वस्तमिवामलाक्ष्याः
5027005c वासः स्थितायाः शिखराग्रदन्त्याः; किंचित्परिस्रंसत चारुगात्र्याः
5027006a एतैर्निमित्तैरपरैश्च सुभ्रूः; संबोधिता प्रागपि साधुसिद्धैः
5027006c वातातपक्लान्तमिव प्रनष्टं; वर्षेण बीजं प्रतिसंजहर्ष
5027007a तस्याः पुनर्बिम्बफलोपमौष्ठं; स्वक्षिभ्रुकेशान्तमरालपक्ष्म
5027007c वक्त्रं बभासे सितशुक्लदंष्ट्रं; राहोर्मुखाच्चन्द्र इव प्रमुक्तः
5027008a सा वीतशोका व्यपनीततन्द्री; शान्तज्वरा हर्षविबुद्धसत्त्वा
5027008c अशोभतार्या वदनेन शुक्ले; शीतान्शुना रात्रिरिवोदितेन
5028001a हनुमानपि विक्रान्तः सर्वं शुश्राव तत्त्वतः
5028001c सीतायास्त्रिजटायाश्च राक्षसीनां च तर्जनम्
5028002a अवेक्षमाणस्तां देवीं देवतामिव नन्दने
5028002c ततो बहुविधां चिन्तां चिन्तयामास वानरः
5028003a यां कपीनां सहस्राणि सुबहून्ययुतानि च
5028003c दिक्षु सर्वासु मार्गन्ते सेयमासादिता मया
5028004a चारेण तु सुयुक्तेन शत्रोः शक्तिमवेक्षिता
5028004c गूढेन चरता तावदवेक्षितमिदं मया
5028005a राक्षसानां विशेषश्च पुरी चेयमवेक्षिता
5028005c राक्षसाधिपतेरस्य प्रभावो रावणस्य च
5028006a युक्तं तस्याप्रमेयस्य सर्वसत्त्वदयावतः
5028006c समाश्वासयितुं भार्यां पतिदर्शनकाङ्क्षिणीम्
5028007a अहमाश्वासयाम्येनां पूर्णचन्द्रनिभाननाम्
5028007c अदृष्टदुःखां दुःखस्य न ह्यन्तमधिगच्छतीम्
5028008a यदि ह्यहमिमां देवीं शोकोपहतचेतनाम्
5028008c अनाश्वास्य गमिष्यामि दोषवद्गमनं भवेत्
5028009a गते हि मयि तत्रेयं राजपुत्री यशस्विनी
5028009c परित्राणमविन्दन्ती जानकी जीवितं त्यजेत्
5028010a मया च स महाबाहुः पूर्णचन्द्रनिभाननः
5028010c समाश्वासयितुं न्याय्यः सीतादर्शनलालसः
5028011a निशाचरीणां प्रत्यक्षमक्षमं चाभिभाषणम्
5028011c कथं नु खलु कर्तव्यमिदं कृच्छ्र गतो ह्यहम्
5028012a अनेन रात्रिशेषेण यदि नाश्वास्यते मया
5028012c सर्वथा नास्ति संदेहः परित्यक्ष्यति जीवितम्
5028013a रामश्च यदि पृच्छेन्मां किं मां सीताब्रवीद्वचः
5028013c किमहं तं प्रतिब्रूयामसंभाष्य सुमध्यमाम्
5028014a सीतासंदेशरहितं मामितस्त्वरया गतम्
5028014c निर्दहेदपि काकुत्स्थः क्रुद्धस्तीव्रेण चक्षुषा
5028015a यदि चेद्योजयिष्यामि भर्तारं रामकारणात्
5028015c व्यर्थमागमनं तस्य ससैन्यस्य भविष्यति
5028016a अन्तरं त्वहमासाद्य राक्षसीनामिह स्थितः
5028016c शनैराश्वासयिष्यामि संतापबहुलामिमाम्
5028017a अहं ह्यतितनुश्चैव वनरश्च विशेषतः
5028017c वाचं चोदाहरिष्यामि मानुषीमिह संस्कृताम्
5028018a यदि वाचं प्रदास्यामि द्विजातिरिव संस्कृताम्
5028018c रावणं मन्यमाना मां सीता भीता भविष्यति
5028019a अवश्यमेव वक्तव्यं मानुषं वाक्यमर्थवत्
5028019c मया सान्त्वयितुं शक्या नान्यथेयमनिन्दिता
5028020a सेयमालोक्य मे रूपं जानकी भाषितं तथा
5028020c रक्षोभिस्त्रासिता पूर्वं भूयस्त्रासं गमिष्यति
5028021a ततो जातपरित्रासा शब्दं कुर्यान्मनस्विनी
5028021c जानमाना विशालाक्षी रावणं कामरूपिणम्
5028022a सीतया च कृते शब्दे सहसा राक्षसीगणः
5028022c नानाप्रहरणो घोरः समेयादन्तकोपमः
5028023a ततो मां संपरिक्षिप्य सर्वतो विकृताननाः
5028023c वधे च ग्रहणे चैव कुर्युर्यत्नं यथाबलम्
5028024a तं मां शाखाः प्रशाखाश्च स्कन्धांश्चोत्तमशाखिनाम्
5028024c दृष्ट्वा विपरिधावन्तं भवेयुर्भयशङ्किताः
5028025a मम रूपं च संप्रेक्ष्य वनं विचरतो महत्
5028025c राक्षस्यो भयवित्रस्ता भवेयुर्विकृताननाः
5028026a ततः कुर्युः समाह्वानं राक्षस्यो रक्षसामपि
5028026c राक्षसेन्द्रनियुक्तानां राक्षसेन्द्रनिवेशने
5028027a ते शूलशरनिस्त्रिंश विविधायुधपाणयः
5028027c आपतेयुर्विमर्देऽस्मिन्वेगेनोद्विग्नकारिणः
5028028a संक्रुद्धस्तैस्तु परितो विधमन्रक्षसां बलम्
5028028c शक्नुयं न तु संप्राप्तुं परं पारं महोदधेः
5028029a मां वा गृह्णीयुराप्लुत्य बहवः शीघ्रकारिणः
5028029c स्यादियं चागृहीतार्था मम च ग्रहणं भवेत्
5028030a हिंसाभिरुचयो हिंस्युरिमां वा जनकात्मजाम्
5028030c विपन्नं स्यात्ततः कार्यं रामसुग्रीवयोरिदम्
5028031a उद्देशे नष्टमार्गेऽस्मिन्राक्षसैः परिवारिते
5028031c सागरेण परिक्षिप्ते गुप्ते वसति जानकी
5028032a विशस्ते वा गृहीते वा रक्षोभिर्मयि संयुगे
5028032c नान्यं पश्यामि रामस्य सहायं कार्यसाधने
5028033a विमृशंश्च न पश्यामि यो हते मयि वानरः
5028033c शतयोजनविस्तीर्णं लङ्घयेत महोदधिम्
5028034a कामं हन्तुं समर्थोऽस्मि सहस्राण्यपि रक्षसाम्
5028034c न तु शक्ष्यामि संप्राप्तुं परं पारं महोदधेः
5028035a असत्यानि च युद्धानि संशयो मे न रोचते
5028035c कश्च निःसंशयं कार्यं कुर्यात्प्राज्ञः ससंशयम्
5028036a एष दोषो महान्हि स्यान्मम सीताभिभाषणे
5028036c प्राणत्यागश्च वैदेह्या भवेदनभिभाषणे
5028037a भूताश्चार्था विनश्यन्ति देशकालविरोधिताः
5028037c विक्लवं दूतमासाद्य तमः सूर्योदये यथा
5028038a अर्थानर्थान्तरे बुद्धिर्निश्चितापि न शोभते
5028038c घातयन्ति हि कार्याणि दूताः पण्डितमानिनः
5028039a न विनश्येत्कथं कार्यं वैक्लव्यं न कथं भवेत्
5028039c लङ्घनं च समुद्रस्य कथं नु न वृथा भवेत्
5028040a कथं नु खलु वाक्यं मे शृणुयान्नोद्विजेत च
5028040c इति संचिन्त्य हनुमांश्चकार मतिमान्मतिम्
5028041a राममक्लिष्टकर्माणं स्वबन्धुमनुकीर्तयन्
5028041c नैनामुद्वेजयिष्यामि तद्बन्धुगतमानसाम्
5028042a इक्ष्वाकूणां वरिष्ठस्य रामस्य विदितात्मनः
5028042c शुभानि धर्मयुक्तानि वचनानि समर्पयन्
5028043a श्रावयिष्यामि सर्वाणि मधुरां प्रब्रुवन्गिरम्
5028043c श्रद्धास्यति यथा हीयं तथा सर्वं समादधे
5028044a इति स बहुविधं महानुभावो; जगतिपतेः प्रमदामवेक्षमाणः
5028044c मधुरमवितथं जगाद वाक्यं; द्रुमविटपान्तरमास्थितो हनूमान्
5029001a एवं बहुविधां चिन्तां चिन्तयित्व महाकपिः
5029001c संश्रवे मधुरं वाक्यं वैदेह्या व्याजहार ह
5029002a राजा दशरथो नाम रथकुञ्जरवाजिनाम्
5029002c पुण्यशीलो महाकीर्तिरृजुरासीन्महायशाः
5029002e चक्रवर्तिकुले जातः पुरंदरसमो बले
5029003a अहिंसारतिरक्षुद्रो घृणी सत्यपराक्रमः
5029003c मुख्यश्चेक्ष्वाकुवंशस्य लक्ष्मीवाँल्लक्ष्मिवर्धनः
5029004a पार्थिवव्यञ्जनैर्युक्तः पृथुश्रीः पार्थिवर्षभः
5029004c पृथिव्यां चतुरन्तयां विश्रुतः सुखदः सुखी
5029005a तस्य पुत्रः प्रियो ज्येष्ठस्ताराधिपनिभाननः
5029005c रामो नाम विशेषज्ञः श्रेष्ठः सर्वधनुष्मताम्
5029006a रक्षिता स्वस्य वृत्तस्य स्वजनस्यापि रक्षिता
5029006c रक्षिता जीवलोकस्य धर्मस्य च परंतपः
5029007a तस्य सत्याभिसंधस्य वृद्धस्य वचनात्पितुः
5029007c सभार्यः सह च भ्रात्रा वीरः प्रव्रजितो वनम्
5029008a तेन तत्र महारण्ये मृगयां परिधावता
5029008c जनस्थानवधं श्रुत्वा हतौ च खरदूषणौ
5029008e ततस्त्वमर्षापहृता जानकी रावणेन तु
5029009a यथारूपां यथावर्णां यथालक्ष्मीं विनिश्चिताम्
5029009c अश्रौषं राघवस्याहं सेयमासादिता मया
5029010a विररामैवमुक्त्वासौ वाचं वानरपुंगवः
5029010c जानकी चापि तच्छ्रुत्वा विस्मयं परमं गता
5029011a ततः सा वक्रकेशान्ता सुकेशी केशसंवृतम्
5029011c उन्नम्य वदनं भीरुः शिंशपावृक्षमैक्षत
5029012a सा तिर्यगूर्ध्वं च तथाप्यधस्ता;न्निरीक्षमाणा तमचिन्त्य बुद्धिम्
5029012c ददर्श पिङ्गाधिपतेरमात्यं; वातात्मजं सूर्यमिवोदयस्थम्
5030001a ततः शाखान्तरे लीनं दृष्ट्वा चलितमानसा
5030001c सा ददर्श कपिं तत्र प्रश्रितं प्रियवादिनम्
5030002a सा तु दृष्ट्वा हरिश्रेष्ठं विनीतवदुपस्थितम्
5030002c मैथिली चिन्तयामास स्वप्नोऽयमिति भामिनी
5030003a सा तं समीक्ष्यैव भृशं विसंज्ञा; गतासुकल्पेव बभूव सीता
5030003c चिरेण संज्ञां प्रतिलभ्य चैव; विचिन्तयामास विशालनेत्रा
5030004a स्वप्नो मयायं विकृतोऽद्य दृष्टः; शाखामृगः शास्त्रगणैर्निषिद्धः
5030004c स्वस्त्यस्तु रामाय सलक्ष्मणाय; तथा पितुर्मे जनकस्य राज्ञः
5030005a स्वप्नोऽपि नायं न हि मेऽस्ति निद्रा; शोकेन दुःखेन च पीडितायाः
5030005c सुखं हि मे नास्ति यतोऽस्मि हीना; तेनेन्दुपूर्णप्रतिमाननेन
5030006a अहं हि तस्याद्य मनो भवेन; संपीडिता तद्गतसर्वभावा
5030006c विचिन्तयन्ती सततं तमेव; तथैव पश्यामि तथा शृणोमि
5030007a मनोरथः स्यादिति चिन्तयामि; तथापि बुद्ध्या च वितर्कयामि
5030007c किं कारणं तस्य हि नास्ति रूपं; सुव्यक्तरूपश्च वदत्ययं माम्
5030008a नमोऽस्तु वाचस्पतये सवज्रिणे; स्वयम्भुवे चैव हुताशनाय
5030008c अनेन चोक्तं यदिदं ममाग्रतो; वनौकसा तच्च तथास्तु नान्यथा
5031001a तामब्रवीन्महातेजा हनूमान्मारुतात्मजः
5031001c शिरस्यञ्जलिमाधाय सीतां मधुरया गिरा
5031002a का नु पद्मपलाशाक्षी क्लिष्टकौशेयवासिनी
5031002c द्रुमस्य शाखामालम्ब्य तिष्ठसि त्वमनिन्दिता
5031003a किमर्थं तव नेत्राभ्यां वारि स्रवति शोकजम्
5031003c पुण्डरीकपलाशाभ्यां विप्रकीर्णमिवोदकम्
5031004a सुराणामसुराणां च नागगन्धर्वरक्षसाम्
5031004c यक्षाणां किंनराणां च का त्वं भवसि शोभने
5031005a का त्वं भवसि रुद्राणां मरुतां वा वरानने
5031005c वसूनां वा वरारोहे देवता प्रतिभासि मे
5031006a किं नु चन्द्रमसा हीना पतिता विबुधालयात्
5031006c रोहिणी ज्योतिषां श्रेष्ठा श्रेष्ठा सर्वगुणान्विता
5031007a कोपाद्वा यदि वा मोहाद्भर्तारमसितेक्षणा
5031007c वसिष्ठं कोपयित्वा त्वं नासि कल्याण्यरुन्धती
5031008a को नौ पुत्रः पिता भ्रात भर्ता वा ते सुमध्यमे
5031008c अस्माल्लोकादमुं लोकं गतं त्वमनुशोचसि
5031009a व्यञ्जनानि हि ते यानि लक्षणानि च लक्षये
5031009c महिषी भूमिपालस्य राजकन्यासि मे मता
5031010a रावणेन जनस्थानाद्बलादपहृता यदि
5031010c सीता त्वमसि भद्रं ते तन्ममाचक्ष्व पृच्छतः
5031011a सा तस्य वचनं श्रुत्वा रामकीर्तनहर्षिता
5031011c उवाच वाक्यं वैदेही हनूमन्तं द्रुमाश्रितम्
5031012a दुहिता जनकस्याहं वैदेहस्य महात्मनः
5031012c सीता च नाम नाम्नाहं भार्या रामस्य धीमतः
5031013a समा द्वादश तत्राहं राघवस्य निवेशने
5031013c भुञ्जाना मानुषान्भोगान्सर्वकामसमृद्धिनी
5031014a ततस्त्रयोदशे वर्षे राज्येनेक्ष्वाकुनन्दनम्
5031014c अभिषेचयितुं राजा सोपाध्यायः प्रचक्रमे
5031015a तस्मिन्संभ्रियमाणे तु राघवस्याभिषेचने
5031015c कैकेयी नाम भर्तारं देवी वचनमब्रवीत्
5031016a न पिबेयं न खादेयं प्रत्यहं मम भोजनम्
5031016c एष मे जीवितस्यान्तो रामो यद्यभिषिच्यते
5031017a यत्तदुक्तं त्वया वाक्यं प्रीत्या नृपतिसत्तम
5031017c तच्चेन्न वितथं कार्यं वनं गच्छतु राघवः
5031018a स राजा सत्यवाग्देव्या वरदानमनुस्मरन्
5031018c मुमोह वचनं श्रुत्वा कैकेय्याः क्रूरमप्रियम्
5031019a ततस्तु स्थविरो राजा सत्यधर्मे व्यवस्थितः
5031019c ज्येष्ठं यशस्विनं पुत्रं रुदन्राज्यमयाचत
5031020a स पितुर्वचनं श्रीमानभिषेकात्परं प्रियम्
5031020c मनसा पूर्वमासाद्य वाचा प्रतिगृहीतवान्
5031021a दद्यान्न प्रतिगृह्णीयान्न ब्रूयत्किंचिदप्रियम्
5031021c अपि जीवितहेतोर्हि रामः सत्यपराक्रमः
5031022a स विहायोत्तरीयाणि महार्हाणि महायशाः
5031022c विसृज्य मनसा राज्यं जनन्यै मां समादिशत्
5031023a साहं तस्याग्रतस्तूर्णं प्रस्थिता वनचारिणी
5031023c न हि मे तेन हीनाया वासः स्वर्गेऽपि रोचते
5031024a प्रागेव तु महाभागः सौमित्रिर्मित्रनन्दनः
5031024c पूर्वजस्यानुयात्रार्थे द्रुमचीरैरलंकृतः
5031025a ते वयं भर्तुरादेशं बहु मान्यदृढव्रताः
5031025c प्रविष्टाः स्म पुराद्दृष्टं वनं गम्भीरदर्शनम्
5031026a वसतो दण्डकारण्ये तस्याहममितौजसः
5031026c रक्षसापहृता भार्या रावणेन दुरात्मना
5031027a द्वौ मासौ तेन मे कालो जीवितानुग्रहः कृतः
5031027c ऊर्ध्वं द्वाभ्यां तु मासाभ्यां ततस्त्यक्ष्यामि जीवितम्
5032001a तस्यास्तद्वचनं श्रुत्वा हनूमान्हरियूथपः
5032001c दुःखाद्दुःखाभिभूतायाः सान्तमुत्तरमब्रवीत्
5032002a अहं रामस्य संदेशाद्देवि दूतस्तवागतः
5032002c वैदेहि कुशली रामस्त्वां च कौशलमब्रवीत्
5032003a यो ब्राह्ममस्त्रं वेदांश्च वेद वेदविदां वरः
5032003c स त्वां दाशरथी रामो देवि कौशलमब्रवीत्
5032004a लक्ष्मणश्च महातेजा भर्तुस्तेऽनुचरः प्रियः
5032004c कृतवाञ्शोकसंतप्तः शिरसा तेऽभिवादनम्
5032005a सा तयोः कुशलं देवी निशम्य नरसिंहयोः
5032005c प्रीतिसंहृष्टसर्वाङ्गी हनूमान्तमथाब्रवीत्
5032006a कल्याणी बत गथेयं लौकिकी प्रतिभाति मे
5032006c एहि जीवन्तमानदो नरं वर्षशतादपि
5032007a तयोः समागमे तस्मिन्प्रीतिरुत्पादिताद्भुता
5032007c परस्परेण चालापं विश्वस्तौ तौ प्रचक्रतुः
5032008a तस्यास्तद्वचनं श्रुत्वा हनूमान्हरियूथपः
5032008c सीतायाः शोकदीनायाः समीपमुपचक्रमे
5032009a यथा यथा समीपं स हनूमानुपसर्पति
5032009c तथा तथा रावणं सा तं सीता परिशङ्कते
5032010a अहो धिग्धिक्कृतमिदं कथितं हि यदस्य मे
5032010c रूपान्तरमुपागम्य स एवायं हि रावणः
5032011a तामशोकस्य शाखां सा विमुक्त्वा शोककर्शिता
5032011c तस्यामेवानवद्याङ्गी धरण्यां समुपाविशत्
5032012a अवन्दत महाबाहुस्ततस्तां जनकात्मजाम्
5032012c सा चैनं भयवित्रस्ता भूयो नैवाभ्युदैक्षत
5032013a तं दृष्ट्वा वन्दमानं तु सीता शशिनिभानना
5032013c अब्रवीद्दीर्घमुच्छ्वस्य वानरं मधुरस्वरा
5032014a मायां प्रविष्टो मायावी यदि त्वं रावणः स्वयम्
5032014c उत्पादयसि मे भूयः संतापं तन्न शोभनम्
5032015a स्वं परित्यज्य रूपं यः परिव्राजकरूपधृत्
5032015c जनस्थाने मया दृष्टस्त्वं स एवासि रावणः
5032016a उपवासकृशां दीनां कामरूप निशाचर
5032016c संतापयसि मां भूयः संतापं तन्न शोभनम्
5032017a यदि रामस्य दूतस्त्वमागतो भद्रमस्तु ते
5032017c पृच्छामि त्वां हरिश्रेष्ठ प्रिया राम कथा हि मे
5032018a गुणान्रामस्य कथय प्रियस्य मम वानर
5032018c चित्तं हरसि मे सौम्य नदीकूलं यथा रयः
5032019a अहो स्वप्नस्य सुखता याहमेवं चिराहृता
5032019c प्रेषितं नाम पश्यामि राघवेण वनौकसं
5032020a स्वप्नेऽपि यद्यहं वीरं राघवं सहलक्ष्मणम्
5032020c पश्येयं नावसीदेयं स्वप्नोऽपि मम मत्सरी
5032021a नाहं स्वप्नमिमं मन्ये स्वप्ने दृष्ट्वा हि वानरम्
5032021c न शक्योऽभ्युदयः प्राप्तुं प्राप्तश्चाभ्युदयो मम
5032022a किं नु स्याच्चित्तमोहोऽयं भवेद्वातगतिस्त्वियम्
5032022c उन्मादजो विकारो वा स्यादियं मृगतृष्णिका
5032023a अथ वा नायमुन्मादो मोहोऽप्युन्मादलक्ष्मणः
5032023c संबुध्ये चाहमात्मानमिमं चापि वनौकसं
5032024a इत्येवं बहुधा सीता संप्रधार्य बलाबलम्
5032024c रक्षसां कामरूपत्वान्मेने तं राक्षसाधिपम्
5032025a एतां बुद्धिं तदा कृत्वा सीता सा तनुमध्यमा
5032025c न प्रतिव्याजहाराथ वानरं जनकात्मजा
5032026a सीतायाश्चिन्तितं बुद्ध्वा हनूमान्मारुतात्मजः
5032026c श्रोत्रानुकूलैर्वचनैस्तदा तां संप्रहर्षयत्
5032027a आदित्य इव तेजस्वी लोककान्तः शशी यथा
5032027c राजा सर्वस्य लोकस्य देवो वैश्रवणो यथा
5032028a विक्रमेणोपपन्नश्च यथा विष्णुर्महायशाः
5032028c सत्यवादी मधुरवाग्देवो वाचस्पतिर्यथा
5032029a रूपवान्सुभगः श्रीमान्कन्दर्प इव मूर्तिमान्
5032029c स्थानक्रोधप्रहर्ता च श्रेष्ठो लोके महारथः
5032029e बाहुच्छायामवष्टब्धो यस्य लोको महात्मनः
5032030a अपकृष्याश्रमपदान्मृगरूपेण राघवम्
5032030c शून्ये येनापनीतासि तस्य द्रक्ष्यसि यत्फलम्
5032031a नचिराद्रावणं संख्ये यो वधिष्यति वीर्यवान्
5032031c रोषप्रमुक्तैरिषुभिर्ज्वलद्भिरिव पावकैः
5032032a तेनाहं प्रेषितो दूतस्त्वत्सकाशमिहागतः
5032032c त्वद्वियोगेन दुःखार्तः स त्वां कौशलमब्रवीत्
5032033a लक्ष्मणश्च महातेजाः सुमित्रानन्दवर्धनः
5032033c अभिवाद्य महाबाहुः सोऽपि कौशलमब्रवीत्
5032034a रामस्य च सखा देवि सुग्रीवो नाम वानरः
5032034c राजा वानरमुख्यानां स त्वां कौशलमब्रवीत्
5032035a नित्यं स्मरति रामस्त्वां ससुग्रीवः सलक्ष्मणः
5032035c दिष्ट्या जीवसि वैदेहि राक्षसी वशमागता
5032036a नचिराद्द्रक्ष्यसे रामं लक्ष्मणं च महारथम्
5032036c मध्ये वानरकोटीनां सुग्रीवं चामितौजसं
5032037a अहं सुग्रीवसचिवो हनूमान्नाम वानरः
5032037c प्रविष्टो नगरीं लङ्कां लङ्घयित्वा महोदधिम्
5032038a कृत्वा मूर्ध्नि पदन्यासं रावणस्य दुरात्मनः
5032038c त्वां द्रष्टुमुपयातोऽहं समाश्रित्य पराक्रमम्
5032039a नाहमस्मि तथा देवि यथा मामवगच्छसि
5032039c विशङ्का त्यज्यतामेषा श्रद्धत्स्व वदतो मम
5033001a तां तु राम कथां श्रुत्वा वैदेही वानरर्षभात्
5033001c उवाच वचनं सान्त्वमिदं मधुरया गिरा
5033002a क्व ते रामेण संसर्गः कथं जानासि लक्ष्मणम्
5033002c वानराणां नराणां च कथमासीत्समागमः
5033003a यानि रामस्य लिङ्गानि लक्ष्मणस्य च वानर
5033003c तानि भूयः समाचक्ष्व न मां शोकः समाविशेत्
5033004a कीदृशं तस्य संस्थानं रूपं रामस्य कीदृशम्
5033004c कथमूरू कथं बाहू लक्ष्मणस्य च शंस मे
5033005a एवमुक्तस्तु वैदेह्या हनूमान्मारुतात्मजः
5033005c ततो रामं यथातत्त्वमाख्यातुमुपचक्रमे
5033006a जानन्ती बत दिष्ट्या मां वैदेहि परिपृच्छसि
5033006c भर्तुः कमलपत्राक्षि संख्यानं लक्ष्मणस्य च
5033007a यानि रामस्य चिह्नानि लक्ष्मणस्य च यानि वै
5033007c लक्षितानि विशालाक्षि वदतः शृणु तानि मे
5033008a रामः कमलपत्राक्षः सर्वभूतमनोहरः
5033008c रूपदाक्षिण्यसंपन्नः प्रसूतो जनकात्मजे
5033009a तेजसादित्यसंकाशः क्षमया पृथिवीसमः
5033009c बृहस्पतिसमो बुद्ध्या यशसा वासवोपमः
5033010a रक्षिता जीवलोकस्य स्वजनस्य च रक्षिता
5033010c रक्षिता स्वस्य वृत्तस्य धर्मस्य च परंतपः
5033011a रामो भामिनि लोकस्य चातुर्वर्ण्यस्य रक्षिता
5033011c मर्यादानां च लोकस्य कर्ता कारयिता च सः
5033012a अर्चिष्मानर्चितोऽत्यर्थं ब्रह्मचर्यव्रते स्थितः
5033012c साधूनामुपकारज्ञः प्रचारज्ञश्च कर्मणाम्
5033013a राजविद्याविनीतश्च ब्राह्मणानामुपासिता
5033013c श्रुतवाञ्शीलसंपन्नो विनीतश्च परंतपः
5033014a यजुर्वेदविनीतश्च वेदविद्भिः सुपूजितः
5033014c धनुर्वेदे च वेदे च वेदाङ्गेषु च निष्ठितः
5033015a विपुलांसो महाबाहुः कम्बुग्रीवः शुभाननः
5033015c गूढजत्रुः सुताम्राक्षो रामो देवि जनैः श्रुतः
5033016a दुन्दुभिस्वननिर्घोषः स्निग्धवर्णः प्रतापवान्
5033016c समः समविभक्ताङ्गो वर्णं श्यामं समाश्रितः
5033017a त्रिस्थिरस्त्रिप्रलम्बश्च त्रिसमस्त्रिषु चोन्नतः
5033017c त्रिवलीवांस्त्र्यवणतश्चतुर्व्यङ्गस्त्रिशीर्षवान्
5033018a चतुष्कलश्चतुर्लेखश्चतुष्किष्कुश्चतुःसमः
5033018c चतुर्दशसमद्वन्द्वश्चतुर्दष्टश्चतुर्गतिः
5033019a महौष्ठहनुनासश्च पञ्चस्निग्धोऽष्टवंशवान्
5033019c दशपद्मो दशबृहत्त्रिभिर्व्याप्तो द्विशुक्लवान्
5033019e षडुन्नतो नवतनुस्त्रिभिर्व्याप्नोति राघवः
5033020a सत्यधर्मपरः श्रीमान्संग्रहानुग्रहे रतः
5033020c देशकालविभागज्ञः सर्वलोकप्रियंवदः
5033021a भ्राता च तस्य द्वैमात्रः सौमित्रिरपराजितः
5033021c अनुरागेण रूपेण गुणैश्चैव तथाविधः
5033022a त्वामेव मार्गमाणो तौ विचरन्तौ वसुंधराम्
5033022c ददर्शतुर्मृगपतिं पूर्वजेनावरोपितम्
5033023a ऋश्यमूकस्य पृष्ठे तु बहुपादपसंकुले
5033023c भ्रातुर्भार्यार्तमासीनं सुग्रीवं प्रियदर्शनम्
5033024a वयं तु हरिराजं तं सुग्रीवं सत्यसंगरम्
5033024c परिचर्यामहे राज्यात्पूर्वजेनावरोपितम्
5033025a ततस्तौ चीरवसनौ धनुःप्रवरपाणिनौ
5033025c ऋश्यमूकस्य शैलस्य रम्यं देशमुपागतौ
5033026a स तौ दृष्ट्वा नरव्याघ्रौ धन्विनौ वानरर्षभः
5033026c अभिप्लुतो गिरेस्तस्य शिखरं भयमोहितः
5033027a ततः स शिखरे तस्मिन्वानरेन्द्रो व्यवस्थितः
5033027c तयोः समीपं मामेव प्रेषयामास सत्वरः
5033028a तावहं पुरुषव्याघ्रौ सुग्रीववचनात्प्रभू
5033028c रूपलक्षणसंपन्नौ कृताञ्जलिरुपस्थितः
5033029a तौ परिज्ञाततत्त्वार्थौ मया प्रीतिसमन्वितौ
5033029c पृष्ठमारोप्य तं देशं प्रापितौ पुरुषर्षभौ
5033030a निवेदितौ च तत्त्वेन सुग्रीवाय महात्मने
5033030c तयोरन्योन्यसंभाषाद्भृशं प्रीतिरजायत
5033031a तत्र तौ कीर्तिसंपन्नौ हरीश्वरनरेश्वरौ
5033031c परस्परकृताश्वासौ कथया पूर्ववृत्तया
5033032a तं ततः सान्त्वयामास सुग्रीवं लक्ष्मणाग्रजः
5033032c स्त्रीहेतोर्वालिना भ्रात्रा निरस्तमुरु तेजसा
5033033a ततस्त्वन्नाशजं शोकं रामस्याक्लिष्टकर्मणः
5033033c लक्ष्मणो वानरेन्द्राय सुग्रीवाय न्यवेदयत्
5033034a स श्रुत्वा वानरेन्द्रस्तु लक्ष्मणेनेरितं वचः
5033034c तदासीन्निष्प्रभोऽत्यर्थं ग्रहग्रस्त इवांशुमान्
5033035a ततस्त्वद्गात्रशोभीनि रक्षसा ह्रियमाणया
5033035c यान्याभरणजालानि पातितानि महीतले
5033036a तानि सर्वाणि रामाय आनीय हरियूथपाः
5033036c संहृष्टा दर्शयामासुर्गतिं तु न विदुस्तव
5033037a तानि रामाय दत्तानि मयैवोपहृतानि च
5033037c स्वनवन्त्यवकीर्णन्ति तस्मिन्विहतचेतसि
5033038a तान्यङ्के दर्शनीयानि कृत्वा बहुविधं ततः
5033038c तेन देवप्रकाशेन देवेन परिदेवितम्
5033039a पश्यतस्तस्या रुदतस्ताम्यतश्च पुनः पुनः
5033039c प्रादीपयन्दाशरथेस्तानि शोकहुताशनम्
5033040a शयितं च चिरं तेन दुःखार्तेन महात्मना
5033040c मयापि विविधैर्वाक्यैः कृच्छ्रादुत्थापितः पुनः
5033041a तानि दृष्ट्वा महार्हाणि दर्शयित्वा मुहुर्मुहुः
5033041c राघवः सहसौमित्रिः सुग्रीवे स न्यवेदयत्
5033042a स तवादर्शनादार्ये राघवः परितप्यते
5033042c महता ज्वलता नित्यमग्निनेवाग्निपर्वतः
5033043a त्वत्कृते तमनिद्रा च शोकश्चिन्ता च राघवम्
5033043c तापयन्ति महात्मानमग्न्यगारमिवाग्नयः
5033044a तवादर्शनशोकेन राघवः प्रविचाल्यते
5033044c महता भूमिकम्पेन महानिव शिलोच्चयः
5033045a कानानानि सुरम्याणि नदीप्रस्रवणानि च
5033045c चरन्न रतिमाप्नोति त्वमपश्यन्नृपात्मजे
5033046a स त्वां मनुजशार्दूलः क्षिप्रं प्राप्स्यति राघवः
5033046c समित्रबान्धवं हत्वा रावणं जनकात्मजे
5033047a सहितौ रामसुग्रीवावुभावकुरुतां तदा
5033047c समयं वालिनं हन्तुं तव चान्वेषणं तथा
5033048a ततो निहत्य तरसा रामो वालिनमाहवे
5033048c सर्वर्क्षहरिसंघानां सुग्रीवमकरोत्पतिम्
5033049a रामसुग्रीवयोरैक्यं देव्येवं समजायत
5033049c हनूमन्तं च मां विद्धि तयोर्दूतमिहागतम्
5033050a स्वराज्यं प्राप्य सुग्रीवः समनीय महाहरीन्
5033050c त्वदर्थं प्रेषयामास दिशो दश महाबलान्
5033051a आदिष्टा वानरेन्द्रेण सुग्रीवेण महौजसः
5033051c अद्रिराजप्रतीकाशाः सर्वतः प्रस्थिता महीम्
5033052a अङ्गदो नाम लक्ष्मीवान्वालिसूनुर्महाबलः
5033052c प्रस्थितः कपिशार्दूलस्त्रिभागबलसंवृतः
5033053a तेषां नो विप्रनष्टानां विन्ध्ये पर्वतसत्तमे
5033053c भृशं शोकपरीतनामहोरात्रगणा गताः
5033054a ते वयं कार्यनैराश्यात्कालस्यातिक्रमेण च
5033054c भयाच्च कपिराजस्य प्राणांस्त्यक्तुं व्यवस्थिताः
5033055a विचित्य वनदुर्गाणि गिरिप्रस्रवणानि च
5033055c अनासाद्य पदं देव्याः प्राणांस्त्यक्तुं व्यवस्थिताः
5033056a भृशं शोकार्णवे मग्नः पर्यदेवयदङ्गदः
5033056c तव नाशं च वैदेहि वालिनश्च तथा वधम्
5033056e प्रायोपवेशमस्माकं मरणं च जटायुषः
5033057a तेषां नः स्वामिसंदेशान्निराशानां मुमूर्षताम्
5033057c कार्यहेतोरिवायातः शकुनिर्वीर्यवान्महान्
5033058a गृध्रराजस्य सोदर्यः संपातिर्नाम गृध्रराट्
5033058c श्रुत्वा भ्रातृवधं कोपादिदं वचनमब्रवीत्
5033059a यवीयान्केन मे भ्राता हतः क्व च विनाशितः
5033059c एतदाख्यातुमिच्छामि भवद्भिर्वानरोत्तमाः
5033060a अङ्गदोऽकथयत्तस्य जनस्थाने महद्वधम्
5033060c रक्षसा भीमरूपेण त्वामुद्दिश्य यथातथम्
5033061a जटायोस्तु वधं श्रुत्वा दुःखितः सोऽरुणात्मजः
5033061c त्वामाह स वरारोहे वसन्तीं रावणालये
5033062a तस्य तद्वचनं श्रुत्वा संपातेः प्रीतिवर्धनम्
5033062c अङ्गदप्रमुखाः सर्वे ततः संप्रस्थिता वयम्
5033062e त्वद्दर्शनकृतोत्साहा हृष्टास्तुष्टाः प्लवंगमाः
5033063a अथाहं हरिसैन्यस्य सागरं दृश्य सीदतः
5033063c व्यवधूय भयं तीव्रं योजनानां शतं प्लुतः
5033064a लङ्का चापि मया रात्रौ प्रविष्टा राक्षसाकुला
5033064c रावणश्च मया दृष्टस्त्वं च शोकनिपीडिता
5033065a एतत्ते सर्वमाख्यातं यथावृत्तमनिन्दिते
5033065c अभिभाषस्व मां देवि दूतो दाशरथेरहम्
5033066a त्वं मां रामकृतोद्योगं त्वन्निमित्तमिहागतम्
5033066c सुग्रीव सचिवं देवि बुध्यस्व पवनात्मजम्
5033067a कुशली तव काकुत्स्थः सर्वशस्त्रभृतां वरः
5033067c गुरोराराधने युक्तो लक्ष्मणश्च सुलक्षणः
5033068a तस्य वीर्यवतो देवि भर्तुस्तव हिते रतः
5033068c अहमेकस्तु संप्राप्तः सुग्रीववचनादिह
5033069a मयेयमसहायेन चरता कामरूपिणा
5033069c दक्षिणा दिगनुक्रान्ता त्वन्मार्गविचयैषिणा
5033070a दिष्ट्याहं हरिसैन्यानां त्वन्नाशमनुशोचताम्
5033070c अपनेष्यामि संतापं तवाभिगमशंसनात्
5033071a दिष्ट्या हि न मम व्यर्थं देवि सागरलङ्घनम्
5033071c प्राप्स्याम्यहमिदं दिष्ट्या त्वद्दर्शनकृतं यशः
5033072a राघवश्च महावीर्यः क्षिप्रं त्वामभिपत्स्यते
5033072c समित्रबान्धवं हत्वा रावणं राक्षसाधिपम्
5033073a कौरजो नाम वैदेहि गिरीणामुत्तमो गिरिः
5033073c ततो गच्छति गोकर्णं पर्वतं केसरी हरिः
5033074a स च देवर्षिभिर्दृष्टः पिता मम महाकपिः
5033074c तीर्थे नदीपतेः पुण्ये शम्बसादनमुद्धरत्
5033075a तस्याहं हरिणः क्षेत्रे जातो वातेन मैथिलि
5033075c हनूमानिति विख्यातो लोके स्वेनैव कर्मणा
5033075e विश्वासार्थं तु वैदेहि भर्तुरुक्ता मया गुणाः
5033076a एवं विश्वासिता सीता हेतुभिः शोककर्शिता
5033076c उपपन्नैरभिज्ञानैर्दूतं तमवगच्छति
5033077a अतुलं च गता हर्षं प्रहर्षेण तु जानकी
5033077c नेत्राभ्यां वक्रपक्ष्माभ्यां मुमोचानन्दजं जलम्
5033078a चारु तच्चाननं तस्यास्ताम्रशुक्लायतेक्षणम्
5033078c अशोभत विशालाक्ष्या राहुमुक्त इवोडुराट्
5033078e हनूमन्तं कपिं व्यक्तं मन्यते नान्यथेति सा
5033079a अथोवाच हनूमांस्तामुत्तरं प्रियदर्शनाम्
5033080a हतेऽसुरे संयति शम्बसादने; कपिप्रवीरेण महर्षिचोदनात्
5033080c ततोऽस्मि वायुप्रभवो हि मैथिलि; प्रभावतस्तत्प्रतिमश्च वानरः
5034001a भूय एव महातेजा हनूमान्मारुतात्मजः
5034001c अब्रवीत्प्रश्रितं वाक्यं सीताप्रत्ययकारणात्
5034002a वानरोऽहं महाभागे दूतो रामस्य धीमतः
5034002c रामनामाङ्कितं चेदं पश्य देव्यङ्गुलीयकम्
5034002e समाश्वसिहि भद्रं ते क्षीणदुःखफला ह्यसि
5034003a गृहीत्वा प्रेक्षमाणा सा भर्तुः करविभूषणम्
5034003c भर्तारमिव संप्राप्ता जानकी मुदिताभवत्
5034004a चारु तद्वदनं तस्यास्ताम्रशुक्लायतेक्षणम्
5034004c बभूव प्रहर्षोदग्रं राहुमुक्त इवोडुराट्
5034005a ततः सा ह्रीमती बाला भर्तुः संदेशहर्षिता
5034005c परितुट्षा प्रियं श्रुत्वा प्राशंसत महाकपिम्
5034006a विक्रान्तस्त्वं समर्थस्त्वं प्राज्ञस्त्वं वानरोत्तम
5034006c येनेदं राक्षसपदं त्वयैकेन प्रधर्षितम्
5034007a शतयोजनविस्तीर्णः सागरो मकरालयः
5034007c विक्रमश्लाघनीयेन क्रमता गोष्पदीकृतः
5034008a न हि त्वां प्राकृतं मन्ये वनरं वनरर्षभ
5034008c यस्य ते नास्ति संत्रासो रावणान्नापि संभ्रमः
5034009a अर्हसे च कपिश्रेष्ठ मया समभिभाषितुम्
5034009c यद्यसि प्रेषितस्तेन रामेण विदितात्मना
5034010a प्रेषयिष्यति दुर्धर्षो रामो न ह्यपरीक्षितम्
5034010c पराक्रममविज्ञाय मत्सकाशं विशेषतः
5034011a दिष्ट्या च कुशली रामो धर्मात्मा धर्मवत्सलः
5034011c लक्ष्मणश्च महातेजाः सुमित्रानन्दवर्धनः
5034012a कुशली यदि काकुत्स्थः किं नु सागरमेखलाम्
5034012c महीं दहति कोपेन युगान्ताग्निरिवोत्थितः
5034013a अथ वा शक्तिमन्तौ तौ सुराणामपि निग्रहे
5034013c ममैव तु न दुःखानामस्ति मन्ये विपर्ययः
5034014a कच्चिच्च व्यथते रामः कच्चिन्न परिपत्यते
5034014c उत्तराणि च कार्याणि कुरुते पुरुषोत्तमः
5034015a कच्चिन्न दीनः संभ्रान्तः कार्येषु च न मुह्यति
5034015c कच्चिन्पुरुषकार्याणि कुरुते नृपतेः सुतः
5034016a द्विविधं त्रिविधोपायमुपायमपि सेवते
5034016c विजिगीषुः सुहृत्कच्चिन्मित्रेषु च परंतपः
5034017a कच्चिन्मित्राणि लभते मित्रैश्चाप्यभिगम्यते
5034017c कच्चित्कल्याणमित्रश्च मित्रैश्चापि पुरस्कृतः
5034018a कच्चिदाशास्ति देवानां प्रसादं पार्थिवात्मजः
5034018c कच्चित्पुरुषकारं च दैवं च प्रतिपद्यते
5034019a कच्चिन्न विगतस्नेहो विवासान्मयि राघवः
5034019c कच्चिन्मां व्यसनादस्मान्मोक्षयिष्यति वानरः
5034020a सुखानामुचितो नित्यमसुखानामनूचितः
5034020c दुःखमुत्तरमासाद्य कच्चिद्रामो न सीदति
5034021a कौसल्यायास्तथा कच्चित्सुमित्रायास्तथैव च
5034021c अभीक्ष्णं श्रूयते कच्चित्कुशलं भरतस्य च
5034022a मन्निमित्तेन मानार्हः कच्चिच्छोकेन राघवः
5034022c कच्चिन्नान्यमना रामः कच्चिन्मां तारयिष्यति
5034023a कच्चिदक्षौहिणीं भीमां भरतो भ्रातृवत्सलः
5034023c ध्वजिनीं मन्त्रिभिर्गुप्तां प्रेषयिष्यति मत्कृते
5034024a वानराधिपतिः श्रीमान्सुग्रीवः कच्चिदेष्यति
5034024c मत्कृते हरिभिर्वीरैर्वृतो दन्तनखायुधैः
5034025a कच्चिच्च लक्ष्मणः शूरः सुमित्रानन्दवर्धनः
5034025c अस्त्रविच्छरजालेन राक्षसान्विधमिष्यति
5034026a रौद्रेण कच्चिदस्त्रेण रामेण निहतं रणे
5034026c द्रक्ष्याम्यल्पेन कालेन रावणं ससुहृज्जनम्
5034027a कच्चिन्न तद्धेमसमानवर्णं; तस्याननं पद्मसमानगन्धि
5034027c मया विना शुष्यति शोकदीनं; जलक्षये पद्ममिवातपेन
5034028a धर्मापदेशात्त्यजतश्च राज्यां; मां चाप्यरण्यं नयतः पदातिम्
5034028c नासीद्व्यथा यस्य न भीर्न शोकः; कच्चित्स धैर्यं हृदये करोति
5034029a न चास्य माता न पिता न चान्यः; स्नेहाद्विशिष्टोऽस्ति मया समो वा
5034029c तावद्ध्यहं दूतजिजीविषेयं; यावत्प्रवृत्तिं शृणुयां प्रियस्य
5034030a इतीव देवी वचनं महार्थं; तं वानरेन्द्रं मधुरार्थमुक्त्वा
5034030c श्रोतुं पुनस्तस्य वचोऽभिरामं; रामार्थयुक्तं विरराम रामा
5034031a सीताया वचनं श्रुत्वा मारुतिर्भीमविक्रमः
5034031c शिरस्यञ्जलिमाधाय वाक्यमुत्तरमब्रवीत्
5034032a न त्वामिहस्थां जानीते रामः कमललोचनः
5034032c श्रुत्वैव तु वचो मह्यं क्षिप्रमेष्यति राघवः
5034033a चमूं प्रकर्षन्महतीं हर्यृष्कगणसंकुलाम्
5034033c विष्टम्भयित्वा बाणौघैरक्षोभ्यं वरुणालयम्
5034033e करिष्यति पुरीं लङ्कां काकुत्स्थः शान्तराक्षसाम्
5034034a तत्र यद्यन्तरा मृत्युर्यदि देवाः सहासुराः
5034034c स्थास्यन्ति पथि रामस्य स तानपि वधिष्यति
5034035a तवादर्शनजेनार्ये शोकेन स परिप्लुतः
5034035c न शर्म लभते रामः सिंहार्दित इव द्विपः
5034036a दर्दरेण च ते देवि शपे मूलफलेन च
5034036c मलयेन च विन्ध्येन मेरुणा मन्दरेण च
5034037a यथा सुनयनं वल्गु बिम्बौष्ठं चारुकुण्डलम्
5034037c मुखं द्रक्ष्यसि रामस्य पूर्णचन्द्रमिवोदितम्
5034038a क्षिप्रं द्रक्ष्यसि वैदेहि रामं प्रस्रवणे गिरौ
5034038c शतक्रतुमिवासीनं नाकपृष्ठस्य मूर्धनि
5034039a न मांसं राघवो भुङ्क्ते न चापि मधुसेवते
5034039c वन्यं सुविहितं नित्यं भक्तमश्नाति पञ्चमम्
5034040a नैव दंशान्न मशकान्न कीटान्न सरीसृपान्
5034040c राघवोऽपनयेद्गत्रात्त्वद्गतेनान्तरात्मना
5034041a नित्यं ध्यानपरो रामो नित्यं शोकपरायणः
5034041c नान्यच्चिन्तयते किंचित्स तु कामवशं गतः
5034042a अनिद्रः सततं रामः सुप्तोऽपि च नरोत्तमः
5034042c सीतेति मधुरां वाणीं व्याहरन्प्रतिबुध्यते
5034043a दृष्ट्वा फलं वा पुष्पं वा यच्चान्यत्स्त्रीमनोहरम्
5034043c बहुशो हा प्रियेत्येवं श्वसंस्त्वामभिभाषते
5034044a स देवि नित्यं परितप्यमान;स्त्वामेव सीतेत्यभिभाषमाणः
5034044c धृतव्रतो राजसुतो महात्मा; तवैव लाभाय कृतप्रयत्नः
5034045a सा रामसंकीर्तनवीतशोका; रामस्य शोकेन समानशोका
5034045c शरन्मुखेनाम्बुदशेषचन्द्रा; निशेव वैदेहसुता बभूव
5035001a सीता तद्वचनं श्रुत्वा पूर्णचन्द्रनिभानना
5035001c हनूमन्तमुवाचेदं धर्मार्थसहितं वचः
5035002a अमृतं विषसंसृष्टं त्वया वानरभाषितम्
5035002c यच्च नान्यमना रामो यच्च शोकपरायणः
5035003a ऐश्वर्ये वा सुविस्तीर्णे व्यसने वा सुदारुणे
5035003c रज्ज्वेव पुरुषं बद्ध्वा कृतान्तः परिकर्षति
5035004a विधिर्नूनमसंहार्यः प्राणिनां प्लवगोत्तम
5035004c सौमित्रिं मां च रामं च व्यसनैः पश्य मोहितान्
5035005a शोकस्यास्य कदा पारं राघवोऽधिगमिष्यति
5035005c प्लवमानः परिश्रान्तो हतनौः सागरे यथा
5035006a राक्षसानां क्षयं कृत्वा सूदयित्वा च रावणम्
5035006c लङ्कामुन्मूलितां कृत्वा कदा द्रक्ष्यति मां पतिः
5035007a स वाच्यः संत्वरस्वेति यावदेव न पूर्यते
5035007c अयं संवत्सरः कालस्तावद्धि मम जीवितम्
5035008a वर्तते दशमो मासो द्वौ तु शेषौ प्लवंगम
5035008c रावणेन नृशंसेन समयो यः कृतो मम
5035009a विभीषणेन च भ्रात्रा मम निर्यातनं प्रति
5035009c अनुनीतः प्रयत्नेन न च तत्कुरुते मतिम्
5035010a मम प्रतिप्रदानं हि रावणस्य न रोचते
5035010c रावणं मार्गते संख्ये मृत्युः कालवशं गतम्
5035011a ज्येष्ठा कन्यानला नम विभीषणसुता कपे
5035011c तया ममैतदाख्यातं मात्रा प्रहितया स्वयम्
5035012a अविन्ध्यो नाम मेधावी विद्वान्राक्षसपुंगवः
5035012c धृतिमाञ्शीलवान्वृद्धो रावणस्य सुसंमतः
5035013a रामात्क्षयमनुप्राप्तं रक्षसां प्रत्यचोदयत्
5035013c न च तस्यापि दुष्टात्मा शृणोति वचनं हितम्
5035014a आशंसेति हरिश्रेष्ठ क्षिप्रं मां प्राप्स्यते पतिः
5035014c अन्तरात्मा हि मे शुद्धस्तस्मिंश्च बहवो गुणाः
5035015a उत्साहः पौरुषं सत्त्वमानृशंस्यं कृतज्ञता
5035015c विक्रमश्च प्रभावश्च सन्ति वानरराघवे
5035016a चतुर्दशसहस्राणि राक्षसानां जघान यः
5035016c जनस्थाने विना भ्रात्रा शत्रुः कस्तस्य नोद्विजेत्
5035017a न स शक्यस्तुलयितुं व्यसनैः पुरुषर्षभः
5035017c अहं तस्यानुभावज्ञा शक्रस्येव पुलोमजा
5035018a शरजालांशुमाञ्शूरः कपे रामदिवाकरः
5035018c शत्रुरक्षोमयं तोयमुपशोषं नयिष्यति
5035019a इति संजल्पमानां तां रामार्थे शोककर्शिताम्
5035019c अश्रुसंपूर्णवदनामुवाच हनुमान्कपिः
5035020a श्रुत्वैव तु वचो मह्यं क्षिप्रमेष्यति राघवः
5035020c चमूं प्रकर्षन्महतीं हर्यृक्षगणसंकुलाम्
5035021a अथ वा मोचयिष्यामि तामद्यैव हि राक्षसात्
5035021c अस्माद्दुःखादुपारोह मम पृष्ठमनिन्दिते
5035022a त्वं हि पृष्ठगतां कृत्वा संतरिष्यामि सागरम्
5035022c शक्तिरस्ति हि मे वोढुं लङ्कामपि सरावणाम्
5035023a अहं प्रस्रवणस्थाय राघवायाद्य मैथिलि
5035023c प्रापयिष्यामि शक्राय हव्यं हुतमिवानलः
5035024a द्रक्ष्यस्यद्यैव वैदेहि राघवं सहलक्ष्मणम्
5035024c व्यवसाय समायुक्तं विष्णुं दैत्यवधे यथा
5035025a त्वद्दर्शनकृतोत्साहमाश्रमस्थं महाबलम्
5035025c पुरंदरमिवासीनं नागराजस्य मूर्धनि
5035026a पृष्ठमारोह मे देवि मा विकाङ्क्षस्व शोभने
5035026c योगमन्विच्छ रामेण शशाङ्केनेव रोहिणी
5035027a कथयन्तीव चन्द्रेण सूर्येणेव सुवर्चला
5035027c मत्पृष्ठमधिरुह्य त्वं तराकाशमहार्णवम्
5035028a न हि मे संप्रयातस्य त्वामितो नयतोऽङ्गने
5035028c अनुगन्तुं गतिं शक्ताः सर्वे लङ्कानिवासिनः
5035029a यथैवाहमिह प्राप्तस्तथैवाहमसंशयम्
5035029c यास्यामि पश्य वैदेहि त्वामुद्यम्य विहायसं
5035030a मैथिली तु हरिश्रेष्ठाच्छ्रुत्वा वचनमद्भुतम्
5035030c हर्षविस्मितसर्वाङ्गी हनूमन्तमथाब्रवीत्
5035031a हनूमन्दूरमध्वनं कथं मां वोढुमिच्छसि
5035031c तदेव खलु ते मन्ये कपित्वं हरियूथप
5035032a कथं वाल्पशरीरस्त्वं मामितो नेतुमिच्छसि
5035032c सकाशं मानवेन्द्रस्य भर्तुर्मे प्लवगर्षभ
5035033a सीताया वचनं श्रुत्वा हनूमान्मारुतात्मजः
5035033c चिन्तयामास लक्ष्मीवान्नवं परिभवं कृतम्
5035034a न मे जानाति सत्त्वं वा प्रभावं वासितेक्षणा
5035034c तस्मात्पश्यतु वैदेही यद्रूपं मम कामतः
5035035a इति संचिन्त्य हनुमांस्तदा प्लवगसत्तमः
5035035c दर्शयामास वैदेह्याः स्वरूपमरिमर्दनः
5035036a स तस्मात्पादपाद्धीमानाप्लुत्य प्लवगर्षभः
5035036c ततो वर्धितुमारेभे सीताप्रत्ययकारणात्
5035037a मेरुमन्दारसंकाशो बभौ दीप्तानलप्रभः
5035037c अग्रतो व्यवतस्थे च सीताया वानरर्षभः
5035038a हरिः पर्वतसंकाशस्ताम्रवक्त्रो महाबलः
5035038c वज्रदंष्ट्रनखो भीमो वैदेहीमिदमब्रवीत्
5035039a सपर्वतवनोद्देशां साट्टप्राकारतोरणाम्
5035039c लङ्कामिमां सनथां वा नयितुं शक्तिरस्ति मे
5035040a तदवस्थाप्य तां बुद्धिरलं देवि विकाङ्क्षया
5035040c विशोकं कुरु वैदेहि राघवं सहलक्ष्मणम्
5035041a तं दृष्ट्वाचलसंकाशमुवाच जनकात्मजा
5035041c पद्मपत्रविशालाक्षी मारुतस्यौरसं सुतम्
5035042a तव सत्त्वं बलं चैव विजानामि महाकपे
5035042c वायोरिव गतिं चापि तेजश्चाग्निरिवाद्भुतम्
5035043a प्राकृतोऽन्यः कथं चेमां भूमिमागन्तुमर्हति
5035043c उदधेरप्रमेयस्य पारं वानरपुंगव
5035044a जानामि गमने शक्तिं नयने चापि ते मम
5035044c अवश्यं साम्प्रधार्याशु कार्यसिद्धिरिहात्मनः
5035045a अयुक्तं तु कपिश्रेष्ठ मया गन्तुं त्वया सह
5035045c वायुवेगसवेगस्य वेगो मां मोहयेत्तव
5035046a अहमाकाशमासक्ता उपर्युपरि सागरम्
5035046c प्रपतेयं हि ते पृष्ठाद्भयाद्वेगेन गच्छतः
5035047a पतिता सागरे चाहं तिमिनक्रझषाकुले
5035047c भयेयमाशु विवशा यादसामन्नमुत्तमम्
5035048a न च शक्ष्ये त्वया सार्धं गन्तुं शत्रुविनाशन
5035048c कलत्रवति संदेहस्त्वय्यपि स्यादसंशयम्
5035049a ह्रियमाणां तु मां दृष्ट्वा राक्षसा भीमविक्रमाः
5035049c अनुगच्छेयुरादिष्टा रावणेन दुरात्मना
5035050a तैस्त्वं परिवृतः शूरैः शूलमुद्गर पाणिभिः
5035050c भवेस्त्वं संशयं प्राप्तो मया वीर कलत्रवान्
5035051a सायुधा बहवो व्योम्नि राक्षसास्त्वं निरायुधः
5035051c कथं शक्ष्यसि संयातुं मां चैव परिरक्षितुम्
5035052a युध्यमानस्य रक्षोभिस्ततस्तैः क्रूरकर्मभिः
5035052c प्रपतेयं हि ते पृष्ठद्भयार्ता कपिसत्तम
5035053a अथ रक्षांसि भीमानि महान्ति बलवन्ति च
5035053c कथंचित्साम्पराये त्वां जयेयुः कपिसत्तम
5035054a अथ वा युध्यमानस्य पतेयं विमुखस्य ते
5035054c पतितां च गृहीत्वा मां नयेयुः पापराक्षसाः
5035055a मां वा हरेयुस्त्वद्धस्ताद्विशसेयुरथापि वा
5035055c अव्यवस्थौ हि दृश्येते युद्धे जयपराजयौ
5035056a अहं वापि विपद्येयं रक्षोभिरभितर्जिता
5035056c त्वत्प्रयत्नो हरिश्रेष्ठ भवेन्निष्फल एव तु
5035057a कामं त्वमपि पर्याप्तो निहन्तुं सर्वराक्षसान्
5035057c राघवस्य यशो हीयेत्त्वया शस्तैस्तु राक्षसैः
5035058a अथ वादाय रक्षांसि न्यस्येयुः संवृते हि माम्
5035058c यत्र ते नाभिजानीयुर्हरयो नापि राघवः
5035059a आरम्भस्तु मदर्थोऽयं ततस्तव निरर्थकः
5035059c त्वया हि सह रामस्य महानागमने गुणः
5035060a मयि जीवितमायत्तं राघवस्य महात्मनः
5035060c भ्रातॄणां च महाबाहो तव राजकुलस्य च
5035061a तौ निराशौ मदर्थे तु शोकसंतापकर्शितौ
5035061c सह सर्वर्क्षहरिभिस्त्यक्ष्यतः प्राणसंग्रहम्
5035062a भर्तुर्भक्तिं पुरस्कृत्य रामादन्यस्य वानर
5035062c नाहं स्प्रष्टुं पदा गात्रमिच्छेयं वानरोत्तम
5035063a यदहं गात्रसंस्पर्शं रावणस्य गता बलात्
5035063c अनीशा किं करिष्यामि विनाथा विवशा सती
5035064a यदि रामो दशग्रीवमिह हत्वा सराक्षसं
5035064c मामितो गृह्य गच्छेत तत्तस्य सदृशं भवेत्
5035065a श्रुता हि दृष्टाश्च मया पराक्रमा; महात्मनस्तस्य रणावमर्दिनः
5035065c न देवगन्धर्वभुजंगराक्षसा; भवन्ति रामेण समा हि संयुगे
5035066a समीक्ष्य तं संयति चित्रकार्मुकं; महाबलं वासवतुल्यविक्रमम्
5035066c सलक्ष्मणं को विषहेत राघवं; हुताशनं दीप्तमिवानिलेरितम्
5035067a सलक्ष्मणं राघवमाजिमर्दनं; दिशागजं मत्तमिव व्यवस्थितम्
5035067c सहेत को वानरमुख्य संयुगे; युगान्तसूर्यप्रतिमं शरार्चिषम्
5035068a स मे हरिश्रेष्ठ सलक्ष्मणं पतिं; सयूथपं क्षिप्रमिहोपपादय
5035068c चिराय रामं प्रति शोककर्शितां; कुरुष्व मां वानरमुख्य हर्षिताम्
5036001a ततः स कपिशार्दूलस्तेन वाक्येन हर्षितः
5036001c सीतामुवाच तच्छ्रुत्वा वाक्यं वाक्यविशारदः
5036002a युक्तरूपं त्वया देवि भाषितं शुभदर्शने
5036002c सदृशं स्त्रीस्वभावस्य साध्वीनां विनयस्य च
5036003a स्त्रीत्वं न तु समर्थं हि सागरं व्यतिवर्तितुम्
5036003c मामधिष्ठाय विस्तीर्णं शतयोजनमायतम्
5036004a द्वितीयं कारणं यच्च ब्रवीषि विनयान्विते
5036004c रामादन्यस्य नार्हामि संस्पर्शमिति जानकि
5036005a एतत्ते देवि सदृशं पत्न्यास्तस्य महात्मनः
5036005c का ह्यन्या त्वामृते देवि ब्रूयाद्वचनमीदृशम्
5036006a श्रोष्यते चैव काकुत्स्थः सर्वं निरवशेषतः
5036006c चेष्टितं यत्त्वया देवि भाषितं मम चाग्रतः
5036007a कारणैर्बहुभिर्देवि राम प्रियचिकीर्षया
5036007c स्नेहप्रस्कन्नमनसा मयैतत्समुदीरितम्
5036008a लङ्काया दुष्प्रवेशत्वाद्दुस्तरत्वान्महोदधेः
5036008c सामर्थ्यादात्मनश्चैव मयैतत्समुदाहृतम्
5036009a इच्छामि त्वां समानेतुमद्यैव रघुबन्धुना
5036009c गुरुस्नेहेन भक्त्या च नान्यथा तदुदाहृतम्
5036010a यदि नोत्सहसे यातुं मया सार्धमनिन्दिते
5036010c अभिज्ञानं प्रयच्छ त्वं जानीयाद्राघवो हि यत्
5036011a एवमुक्ता हनुमता सीता सुरसुतोपमा
5036011c उवाच वचनं मन्दं बाष्पप्रग्रथिताक्षरम्
5036012a इदं श्रेष्ठमभिज्ञानं ब्रूयास्त्वं तु मम प्रियम्
5036012c शैलस्य चित्रकूटस्य पादे पूर्वोत्तरे तदा
5036013a तापसाश्रमवासिन्याः प्राज्यमूलफलोदके
5036013c तस्मिन्सिद्धाश्रमे देशे मन्दाकिन्या अदूरतः
5036014a तस्योपवनषण्डेषु नानापुष्पसुगन्धिषु
5036014c विहृत्य सलिलक्लिन्ना तवाङ्के समुपाविशम्
5036015a पर्यायेण प्रसुप्तश्च ममाङ्के भरताग्रजः
5036016a ततो मांससमायुक्तो वायसः पर्यतुण्डयत्
5036016c तमहं लोष्टमुद्यम्य वारयामि स्म वायसं
5036017a दारयन्स च मां काकस्तत्रैव परिलीयते
5036017c न चाप्युपरमन्मांसाद्भक्षार्थी बलिभोजनः
5036018a उत्कर्षन्त्यां च रशनां क्रुद्धायां मयि पक्षिणे
5036018c स्रंसमाने च वसने ततो दृष्टा त्वया ह्यहम्
5036019a त्वया विहसिता चाहं क्रुद्धा संलज्जिता तदा
5036019c भक्ष्य गृद्धेन कालेन दारिता त्वामुपागता
5036020a आसीनस्य च ते श्रान्ता पुनरुत्सङ्गमाविशम्
5036020c क्रुध्यन्ती च प्रहृष्टेन त्वयाहं परिसान्त्विता
5036021a बाष्पपूर्णमुखी मन्दं चक्षुषी परिमार्जती
5036021c लक्षिताहं त्वया नाथ वायसेन प्रकोपिता
5036022a आशीविष इव क्रुद्धः श्वसान्वाक्यमभाषथाः
5036022c केन ते नागनासोरु विक्षतं वै स्तनान्तरम्
5036022e कः क्रीडति सरोषेण पञ्चवक्त्रेण भोगिना
5036023a वीक्षमाणस्ततस्तं वै वायसं समवैक्षथाः
5036023c नखैः सरुधिरैस्तीक्ष्णैर्मामेवाभिमुखं स्थितम्
5036024a पुत्रः किल स शक्रस्य वायसः पततां वरः
5036024c धरान्तरचरः शीघ्रं पवनस्य गतौ समः
5036025a ततस्तस्मिन्महाबाहुः कोपसंवर्तितेक्षणः
5036025c वायसे कृतवान्क्रूरां मतिं मतिमतां वर
5036026a स दर्भसंस्तराद्गृह्य ब्रह्मणोऽस्त्रेण योजयः
5036026c स दीप्त इव कालाग्निर्जज्वालाभिमुखो द्विजम्
5036027a चिक्षेपिथ प्रदीप्तां तामिषीकां वायसं प्रति
5036027c अनुसृष्टस्तदा कालो जगाम विविधां गतिम्
5036027e त्राणकाम इमं लोकं सर्वं वै विचचार ह
5036028a स पित्रा च परित्यक्तः सुरैः सर्वैर्महर्षिभिः
5036028c त्रीँल्लोकान्संपरिक्रम्य त्वामेव शरणं गतः
5036029a तं त्वं निपतितं भूमौ शरण्यः शरणागतम्
5036029c वधार्हमपि काकुत्स्थ कृपया पर्यपालयः
5036029e न शर्म लब्ध्वा लोकेषु त्वामेव शरणं गतः
5036030a परिद्यूनं विषण्णं च स त्वमायान्तमुक्तवान्
5036030c मोघं कर्तुं न शक्यं तु ब्राह्ममस्त्रं तदुच्यताम्
5036031a ततस्तस्याक्षि काकस्य हिनस्ति स्म स दक्षिणम्
5036032a स ते तदा नमस्कृत्वा राज्ञे दशरथाय च
5036032c त्वया वीर विसृष्टस्तु प्रतिपेदे स्वमालयम्
5036033a मत्कृते काकमात्रेऽपि ब्रह्मास्त्रं समुदीरितम्
5036033c कस्माद्यो मां हरत्त्वत्तः क्षमसे तं महीपते
5036034a स कुरुष्व महोत्साहं कृपां मयि नरर्षभ
5036034c आनृशंस्यं परो धर्मस्त्वत्त एव मया श्रुतः
5036035a जानामि त्वां महावीर्यं महोत्साहं महाबलम्
5036035c अपारपारमक्षोभ्यं गाम्भीर्यात्सागरोपमम्
5036035e भर्तारं ससमुद्राया धरण्या वासवोपमम्
5036036a एवमस्त्रविदां श्रेष्ठः सत्त्ववान्बलवानपि
5036036c किमर्थमस्त्रं रक्षःसु न योजयसि राघव
5036037a न नागा नापि गन्धर्वा नासुरा न मरुद्गणाः
5036037c रामस्य समरे वेगं शक्ताः प्रति समाधितुम्
5036038a तस्या वीर्यवतः कश्चिद्यद्यस्ति मयि संभ्रमः
5036038c किमर्थं न शरैस्तीक्ष्णैः क्षयं नयति राक्षसान्
5036039a भ्रातुरादेशमादाय लक्ष्मणो वा परंतपः
5036039c कस्य हेतोर्न मां वीरः परित्राति महाबलः
5036040a यदि तौ पुरुषव्याघ्रौ वाय्विन्द्रसमतेजसौ
5036040c सुराणामपि दुर्धर्षो किमर्थं मामुपेक्षतः
5036041a ममैव दुष्कृतं किंचिन्महदस्ति न संशयः
5036041c समर्थावपि तौ यन्मां नावेक्षेते परंतपौ
5036042a कौसल्या लोकभर्तारं सुषुवे यं मनस्विनी
5036042c तं ममार्थे सुखं पृच्छ शिरसा चाभिवादय
5036043a स्रजश्च सर्वरत्नानि प्रिया याश्च वराङ्गनाः
5036043c ऐश्वर्यं च विशालायां पृथिव्यामपि दुर्लभम्
5036044a पितरं मातरं चैव संमान्याभिप्रसाद्य च
5036044c अनुप्रव्रजितो रामं सुमित्रा येन सुप्रजाः
5036044e आनुकूल्येन धर्मात्मा त्यक्त्वा सुखमनुत्तमम्
5036045a अनुगच्छति काकुत्स्थं भ्रातरं पालयन्वने
5036045c सिंहस्कन्धो महाबाहुर्मनस्वी प्रियदर्शनः
5036046a पितृवद्वर्तते रामे मातृवन्मां समाचरन्
5036046c ह्रियमाणां तदा वीरो न तु मां वेद लक्ष्मणः
5036047a वृद्धोपसेवी लक्ष्मीवाञ्शक्तो न बहुभाषिता
5036047c राजपुत्रः प्रियश्रेष्ठः सदृशः श्वशुरस्य मे
5036048a मत्तः प्रियतरो नित्यं भ्राता रामस्य लक्ष्मणः
5036048c नियुक्तो धुरि यस्यां तु तामुद्वहति वीर्यवान्
5036049a यं दृष्ट्वा राघवो नैव वृद्धमार्यमनुस्मरत्
5036049c स ममार्थाय कुशलं वक्तव्यो वचनान्मम
5036049e मृदुर्नित्यं शुचिर्दक्षः प्रियो रामस्य लक्ष्मणः
5036050a इदं ब्रूयाश्च मे नाथं शूरं रामं पुनः पुनः
5036050c जीवितं धारयिष्यामि मासं दशरथात्मज
5036050e ऊर्ध्वं मासान्न जीवेयं सत्येनाहं ब्रवीमि ते
5036051a रावणेनोपरुद्धां मां निकृत्या पापकर्मणा
5036051c त्रातुमर्हसि वीर त्वं पातालादिव कौशिकीम्
5036052a ततो वस्त्रगतं मुक्त्वा दिव्यं चूडामणिं शुभम्
5036052c प्रदेयो राघवायेति सीता हनुमते ददौ
5036053a प्रतिगृह्य ततो वीरो मणिरत्नमनुत्तमम्
5036053c अङ्गुल्या योजयामास न ह्यस्या प्राभवद्भुजः
5036054a मणिरत्नं कपिवरः प्रतिगृह्याभिवाद्य च
5036054c सीतां प्रदक्षिणं कृत्वा प्रणतः पार्श्वतः स्थितः
5036055a हर्षेण महता युक्तः सीतादर्शनजेन सः
5036055c हृदयेन गतो रामं शरीरेण तु विष्ठितः
5036056a मणिवरमुपगृह्य तं महार्हं; जनकनृपात्मजया धृतं प्रभावात्
5036056c गिरिवरपवनावधूतमुक्तः; सुखितमनाः प्रतिसंक्रमं प्रपेदे
5037001a मणिं दत्त्वा ततः सीता हनूमन्तमथाब्रवीत्
5037001c अभिज्ञानमभिज्ञातमेतद्रामस्य तत्त्वतः
5037002a मणिं तु दृष्ट्वा रामो वै त्रयाणां संस्मरिष्यति
5037002c वीरो जनन्या मम च राज्ञो दशरथस्य च
5037003a स भूयस्त्वं समुत्साहे चोदितो हरिसत्तम
5037003c अस्मिन्कार्यसमारम्भे प्रचिन्तय यदुत्तरम्
5037004a त्वमस्मिन्कार्यनिर्योगे प्रमाणं हरिसत्तम
5037004c तस्य चिन्तय यो यत्नो दुःखक्षयकरो भवेत्
5037005a स तथेति प्रतिज्ञाय मारुतिर्भीमविक्रमः
5037005c शिरसावन्द्य वैदेहीं गमनायोपचक्रमे
5037006a ज्ञात्वा संप्रस्थितं देवी वानरं मारुतात्मजम्
5037006c बाष्पगद्गदया वाचा मैथिली वाक्यमब्रवीत्
5037007a कुशलं हनुमन्ब्रूयाः सहितौ रामलक्ष्मणौ
5037007c सुग्रीवं च सहामात्यं वृद्धान्सर्वांश्च वानरान्
5037008a यथा च स महाबाहुर्मां तारयति राघवः
5037008c अस्माद्दुःखाम्बुसंरोधात्त्वं समाधातुमर्हसि
5037009a जीवन्तीं मां यथा रामः संभावयति कीर्तिमान्
5037009c तत्त्वया हनुमन्वाच्यं वाचा धर्ममवाप्नुहि
5037010a नित्यमुत्साहयुक्ताश्च वाचः श्रुत्वा मयेरिताः
5037010c वर्धिष्यते दाशरथेः पौरुषं मदवाप्तये
5037011a मत्संदेशयुता वाचस्त्वत्तः श्रुत्वैव राघवः
5037011c पराक्रमविधिं वीरो विधिवत्संविधास्यति
5037012a सीतायास्तद्वचः श्रुत्वा हनुमान्मारुतात्मजः
5037012c शिरस्यञ्जलिमाधाय वाक्यमुत्तरमब्रवीत्
5037013a क्षिप्रमेष्यति काकुत्स्थो हर्यृक्षप्रवरैर्वृतः
5037013c यस्ते युधि विजित्यारीञ्शोकं व्यपनयिष्यति
5037014a न हि पश्यामि मर्त्येषु नामरेष्वसुरेषु वा
5037014c यस्तस्य वमतो बाणान्स्थातुमुत्सहतेऽग्रतः
5037015a अप्यर्कमपि पर्जन्यमपि वैवस्वतं यमम्
5037015c स हि सोढुं रणे शक्तस्तवहेतोर्विशेषतः
5037016a स हि सागरपर्यन्तां महीं शासितुमीहते
5037016c त्वन्निमित्तो हि रामस्य जयो जनकनन्दिनि
5037017a तस्य तद्वचनं श्रुत्वा सम्यक्सत्यं सुभाषितम्
5037017c जानकी बहु मेनेऽथ वचनं चेदमब्रवीत्
5037018a ततस्तं प्रस्थितं सीता वीक्षमाणा पुनः पुनः
5037018c भर्तुः स्नेहान्वितं वाक्यं सौहार्दादनुमानयत्
5037019a यदि वा मन्यसे वीर वसैकाहमरिंदम
5037019c कस्मिंश्चित्संवृते देशे विश्रान्तः श्वो गमिष्यसि
5037020a मम चेदल्पभाग्यायाः साम्निध्यात्तव वीर्यवान्
5037020c अस्य शोकस्य महतो मुहूर्तं मोक्षणं भवेत्
5037021a गते हि हरिशार्दूल पुनरागमनाय तु
5037021c प्राणानामपि संदेहो मम स्यान्नात्र संशयः
5037022a तवादर्शनजः शोको भूयो मां परितापयेत्
5037022c दुःखाद्दुःखपरामृष्टां दीपयन्निव वानर
5037023a अयं च वीर संदेहस्तिष्ठतीव ममाग्रतः
5037023c सुमहांस्त्वत्सहायेषु हर्यृक्षेषु हरीश्वर
5037024a कथं नु खलु दुष्पारं तरिष्यन्ति महोदधिम्
5037024c तानि हर्यृक्षसैन्यानि तौ वा नरवरात्मजौ
5037025a त्रयाणामेव भूतानां सागरस्येह लङ्घने
5037025c शक्तिः स्याद्वैनतेयस्य तव वा मारुतस्य वा
5037026a तदस्मिन्कार्यनिर्योगे वीरैवं दुरतिक्रमे
5037026c किं पश्यसि समाधानं त्वं हि कार्यविदां वरः
5037027a काममस्य त्वमेवैकः कार्यस्य परिसाधने
5037027c पर्याप्तः परवीरघ्न यशस्यस्ते बलोदयः
5037028a बलैः समग्रैर्यदि मां रावणं जित्य संयुगे
5037028c विजयी स्वपुरं यायात्तत्तु मे स्याद्यशस्करम्
5037029a बलैस्तु संकुलां कृत्वा लङ्कां परबलार्दनः
5037029c मां नयेद्यदि काकुत्स्थस्तत्तस्य सदृशं भवेत्
5037030a तद्यथा तस्य विक्रान्तमनुरूपं महात्मनः
5037030c भवेदाहव शूरस्य तथा त्वमुपपादय
5037031a तदर्थोपहितं वाक्यं सहितं हेतुसंहितम्
5037031c निशम्य हनुमाञ्शेषं वाक्यमुत्तरमब्रवीत्
5037032a देवि हर्यृक्षसैन्यानामीश्वरः प्लवतां वरः
5037032c सुग्रीवः सत्त्वसंपन्नस्तवार्थे कृतनिश्चयः
5037033a स वानरसहस्राणां कोटीभिरभिसंवृतः
5037033c क्षिप्रमेष्यति वैदेहि राक्षसानां निबर्हणः
5037034a तस्य विक्रमसंपन्नाः सत्त्ववन्तो महाबलाः
5037034c मनःसंकल्पसंपाता निदेशे हरयः स्थिताः
5037035a येषां नोपरि नाधस्तान्न तिर्यक्सज्जते गतिः
5037035c न च कर्मसु सीदन्ति महत्स्वमिततेजसः
5037036a असकृत्तैर्महोत्सहैः ससागरधराधरा
5037036c प्रदक्षिणीकृता भूमिर्वायुमार्गानुसारिभिः
5037037a मद्विशिष्टाश्च तुल्याश्च सन्ति तत्र वनौकसः
5037037c मत्तः प्रत्यवरः कश्चिन्नास्ति सुग्रीवसंनिधौ
5037038a अहं तावदिह प्राप्तः किं पुनस्ते महाबलाः
5037038c न हि प्रकृष्टाः प्रेष्यन्ते प्रेष्यन्ते हीतरे जनाः
5037039a तदलं परितापेन देवि शोको व्यपैतु ते
5037039c एकोत्पातेन ते लङ्कामेष्यन्ति हरियूथपाः
5037040a मम पृष्ठगतौ तौ च चन्द्रसूर्याविवोदितौ
5037040c त्वत्सकाशं महासत्त्वौ नृसिंहावागमिष्यतः
5037041a तौ हि वीरौ नरवरौ सहितौ रामलक्ष्मणौ
5037041c आगम्य नगरीं लङ्कां सायकैर्विधमिष्यतः
5037042a सगणं रावणं हत्वा राघवो रघुनन्दनः
5037042c त्वामादाय वरारोहे स्वपुरं प्रतियास्यति
5037043a तदाश्वसिहि भद्रं ते भव त्वं कालकाङ्क्षिणी
5037043c नचिराद्द्रक्ष्यसे रामं प्रज्वजन्तमिवानिलम्
5037044a निहते राक्षसेन्द्रे च सपुत्रामात्यबान्धवे
5037044c त्वं समेष्यसि रामेण शशाङ्केनेव रोहिणी
5037045a क्षिप्रं त्वं देवि शोकस्य पारं यास्यसि मैथिलि
5037045c रावणं चैव रामेण निहतं द्रक्ष्यसेऽचिरात्
5037046a एवमाश्वस्य वैदेहीं हनूमान्मारुतात्मजः
5037046c गमनाय मतिं कृत्वा वैदेहीं पुनरब्रवीत्
5037047a तमरिघ्नं कृतात्मानं क्षिप्रं द्रक्ष्यसि राघवम्
5037047c लक्ष्मणं च धनुष्पाणिं लङ्काद्वारमुपस्थितम्
5037048a नखदंष्ट्रायुधान्वीरान्सिंहशार्दूलविक्रमान्
5037048c वानरान्वारणेन्द्राभान्क्षिप्रं द्रक्ष्यसि संगतान्
5037049a शैलाम्बुदनिकाशानां लङ्कामलयसानुषु
5037049c नर्दतां कपिमुख्यानामार्ये यूथान्यनेकशः
5037050a स तु मर्मणि घोरेण ताडितो मन्मथेषुणा
5037050c न शर्म लभते रामः सिंहार्दित इव द्विपः
5037051a मा रुदो देवि शोकेन मा भूत्ते मनसोऽप्रियम्
5037051c शचीव पथ्या शक्रेण भर्त्रा नाथवती ह्यसि
5037052a रामाद्विशिष्टः कोऽन्योऽस्ति कश्चित्सौमित्रिणा समः
5037052c अग्निमारुतकल्पौ तौ भ्रातरौ तव संश्रयौ
5037053a नास्मिंश्चिरं वत्स्यसि देवि देशे; रक्षोगणैरध्युषितोऽतिरौद्रे
5037053c न ते चिरादागमनं प्रियस्य; क्षमस्व मत्संगमकालमात्रम्
5038001a श्रुत्वा तु वचनं तस्य वायुसूनोर्महात्मनः
5038001c उवाचात्महितं वाक्यं सीता सुरसुतोपमा
5038002a त्वां दृष्ट्वा प्रियवक्तारं संप्रहृष्यामि वानर
5038002c अर्धसंजातसस्येव वृष्टिं प्राप्य वसुंधरा
5038003a यथा तं पुरुषव्याघ्रं गात्रैः शोकाभिकर्शितैः
5038003c संस्पृशेयं सकामाहं तथा कुरु दयां मयि
5038004a अभिज्ञानं च रामस्य दत्तं हरिगणोत्तम
5038004c क्षिप्तामीषिकां काकस्य कोपादेकाक्षिशातनीम्
5038005a मनःशिलायास्तिकलो गण्डपार्श्वे निवेशितः
5038005c त्वया प्रनष्टे तिलके तं किल स्मर्तुमर्हसि
5038006a स वीर्यवान्कथं सीतां हृतां समनुमन्यसे
5038006c वसन्तीं रक्षसां मध्ये महेन्द्रवरुणोपम
5038007a एष चूडामणिर्दिव्यो मया सुपरिरक्षितः
5038007c एतं दृष्ट्वा प्रहृष्यामि व्यसने त्वामिवानघ
5038008a एष निर्यातितः श्रीमान्मया ते वारिसंभवः
5038008c अतः परं न शक्ष्यामि जीवितुं शोकलालसा
5038009a असह्यानि च दुःखानि वाचश्च हृदयच्छिदः
5038009c राक्षसीनां सुघोराणां त्वत्कृते मर्षयाम्यहम्
5038010a धारयिष्यामि मासं तु जीवितं शत्रुसूदन
5038010c मासादूर्ध्वं न जीविष्ये त्वया हीना नृपात्मज
5038011a घोरो राक्षसराजोऽयं दृष्टिश्च न सुखा मयि
5038011c त्वां च श्रुत्वा विपद्यन्तं न जीवेयमहं क्षणम्
5038012a वैदेह्या वचनं श्रुत्वा करुणं साश्रुभाषितम्
5038012c अथाब्रवीन्महातेजा हनुमान्मारुतात्मजः
5038013a त्वच्छोकविमुखो रामो देवि सत्येन ते शपे
5038013c रामे शोकाभिभूते तु लक्ष्मणः परितप्यते
5038014a दृष्टा कथंचिद्भवती न कालः परिशोचितुम्
5038014c इमं मुहूर्तं दुःखानामन्तं द्रक्ष्यसि भामिनि
5038015a तावुभौ पुरुषव्याघ्रौ राजपुत्रावनिन्दितौ
5038015c त्वद्दर्शनकृतोत्साहौ लङ्कां भस्मीकरिष्यतः
5038016a हत्वा तु समरे क्रूरं रावणं सह बान्धवम्
5038016c राघवौ त्वां विशालाक्षि स्वां पुरीं प्रापयिष्यतः
5038017a यत्तु रामो विजानीयादभिज्ञानमनिन्दिते
5038017c प्रीतिसंजननं तस्य भूयस्त्वं दातुमर्हसि
5038018a साब्रवीद्दत्तमेवेह मयाभिज्ञानमुत्तमम्
5038018c एतदेव हि रामस्य दृष्ट्वा मत्केशभूषणम्
5038018e श्रद्धेयं हनुमन्वाक्यं तव वीर भविष्यति
5038019a स तं मणिवरं गृह्य श्रीमान्प्लवगसत्तमः
5038019c प्रणम्य शिरसा देवीं गमनायोपचक्रमे
5038020a तमुत्पातकृतोत्साहमवेक्ष्य हरिपुंगवम्
5038020c वर्धमानं महावेगमुवाच जनकात्मजा
5038020e अश्रुपूर्णमुखी दीना बाष्पगद्गदया गिरा
5038021a हनूमन्सिंहसंकाशौ भ्रातरौ रामलक्ष्मणौ
5038021c सुग्रीवं च सहामात्यं सर्वान्ब्रूया अनामयम्
5038022a यथा च स महाबाहुर्मां तारयति राघवः
5038022c अस्माद्दुःखाम्बुसंरोधात्तत्समाधातुमर्हसि
5038023a इमं च तीव्रं मम शोकवेगं; रक्षोभिरेभिः परिभर्त्सनं च
5038023c ब्रूयास्तु रामस्य गतः समीपं; शिवश्च तेऽध्वास्तु हरिप्रवीर
5038024a स राजपुत्र्या प्रतिवेदितार्थः; कपिः कृतार्थः परिहृष्टचेताः
5038024c तदल्पशेषं प्रसमीक्ष्य कार्यं; दिशं ह्युदीचीं मनसा जगाम
5039001a स च वाग्भिः प्रशस्ताभिर्गमिष्यन्पूजितस्तया
5039001c तस्माद्देशादपक्रम्य चिन्तयामास वानरः
5039002a अल्पशेषमिदं कार्यं दृष्टेयमसितेक्षणा
5039002c त्रीनुपायानतिक्रम्य चतुर्थ इह दृश्यते
5039003a न साम रक्षःसु गुणाय कल्पते; न दनमर्थोपचितेषु वर्तते
5039003c न भेदसाध्या बलदर्पिता जनाः; पराक्रमस्त्वेष ममेह रोचते
5039004a न चास्य कार्यस्य पराक्रमादृते; विनिश्चयः कश्चिदिहोपपद्यते
5039004c हृतप्रवीरास्तु रणे हि राक्षसाः; कथंचिदीयुर्यदिहाद्य मार्दवम्
5039005a कार्ये कर्मणि निर्दिष्टो यो बहून्यपि साधयेत्
5039005c पूर्वकार्यविरोधेन स कार्यं कर्तुमर्हति
5039006a न ह्येकः साधको हेतुः स्वल्पस्यापीह कर्मणः
5039006c यो ह्यर्थं बहुधा वेद स समर्थोऽर्थसाधने
5039007a इहैव तावत्कृतनिश्चयो ह्यहं; यदि व्रजेयं प्लवगेश्वरालयम्
5039007c परात्मसंमर्द विशेषतत्त्ववि;त्ततः कृतं स्यान्मम भर्तृशासनम्
5039008a कथं नु खल्वद्य भवेत्सुखागतं; प्रसह्य युद्धं मम राक्षसैः सह
5039008c तथैव खल्वात्मबलं च सारव;त्समानयेन्मां च रणे दशाननः
5039009a इदमस्य नृशंसस्य नन्दनोपममुत्तमम्
5039009c वनं नेत्रमनःकान्तं नानाद्रुमलतायुतम्
5039010a इदं विध्वंसयिष्यामि शुष्कं वनमिवानलः
5039010c अस्मिन्भग्ने ततः कोपं करिष्यति स रावणः
5039011a ततो महत्साश्वमहारथद्विपं; बलं समानेष्वपि राक्षसाधिपः
5039011c त्रिशूलकालायसपट्टिशायुधं; ततो महद्युद्धमिदं भविष्यति
5039012a अहं तु तैः संयति चण्डविक्रमैः; समेत्य रक्षोभिरसंगविक्रमः
5039012c निहत्य तद्रावणचोदितं बलं; सुखं गमिष्यामि कपीश्वरालयम्
5039013a ततो मारुतवत्क्रुद्धो मारुतिर्भीमविक्रमः
5039013c ऊरुवेगेन महता द्रुमान्क्षेप्तुमथारभत्
5039014a ततस्तद्धनुमान्वीरो बभञ्ज प्रमदावनम्
5039014c मत्तद्विजसमाघुष्टं नानाद्रुमलतायुतम्
5039015a तद्वनं मथितैर्वृक्षैर्भिन्नैश्च सलिलाशयैः
5039015c चूर्णितैः पर्वताग्रैश्च बभूवाप्रियदर्शनम्
5039016a लतागृहैश्चित्रगृहैश्च नाशितै;र्महोरगैर्व्यालमृगैश्च निर्धुतैः
5039016c शिलागृहैरुन्मथितैस्तथा गृहैः; प्रनष्टरूपं तदभून्महद्वनम्
5039017a स तस्य कृत्वार्थपतेर्महाकपि;र्महद्व्यलीकं मनसो महात्मनः
5039017c युयुत्सुरेको बहुभिर्महाबलैः; श्रिया ज्वलंस्तोरणमाश्रितः कपिः
5040001a ततः पक्षिनिनादेन वृक्षभङ्गस्वनेन च
5040001c बभूवुस्त्राससंभ्रान्ताः सर्वे लङ्कानिवासिनः
5040002a विद्रुताश्च भयत्रस्ता विनेदुर्मृगपक्षुणः
5040002c रक्षसां च निमित्तानि क्रूराणि प्रतिपेदिरे
5040003a ततो गतायां निद्रायां राक्षस्यो विकृताननाः
5040003c तद्वनं ददृशुर्भग्नं तं च वीरं महाकपिम्
5040004a स ता दृष्ट्व महाबाहुर्महासत्त्वो महाबलः
5040004c चकार सुमहद्रूपं राक्षसीनां भयावहम्
5040005a ततस्तं गिरिसंकाशमतिकायं महाबलम्
5040005c राक्षस्यो वानरं दृष्ट्वा पप्रच्छुर्जनकात्मजाम्
5040006a कोऽयं कस्य कुतो वायं किंनिमित्तमिहागतः
5040006c कथं त्वया सहानेन संवादः कृत इत्युत
5040007a आचक्ष्व नो विशालाक्षि मा भूत्ते सुभगे भयम्
5040007c संवादमसितापाङ्गे त्वया किं कृतवानयम्
5040008a अथाब्रवीत्तदा साध्वी सीता सर्वाङ्गशोभना
5040008c रक्षसां कामरूपाणां विज्ञाने मम का गतिः
5040009a यूयमेवास्य जानीत योऽयं यद्वा करिष्यति
5040009c अहिरेव अहेः पादान्विजानाति न संशयः
5040010a अहमप्यस्य भीतास्मि नैनं जानामि कोऽन्वयम्
5040010c वेद्मि राक्षसमेवैनं कामरूपिणमागतम्
5040011a वैदेह्या वचनं श्रुत्वा राक्षस्यो विद्रुता द्रुतम्
5040011c स्थिताः काश्चिद्गताः काश्चिद्रावणाय निवेदितुम्
5040012a रावणस्य समीपे तु राक्षस्यो विकृताननाः
5040012c विरूपं वानरं भीममाख्यातुमुपचक्रमुः
5040013a अशोकवनिका मध्ये राजन्भीमवपुः कपिः
5040013c सीतया कृतसंवादस्तिष्ठत्यमितविक्रमः
5040014a न च तं जानकी सीता हरिं हरिणलोचणा
5040014c अस्माभिर्बहुधा पृष्टा निवेदयितुमिच्छति
5040015a वासवस्य भवेद्दूतो दूतो वैश्रवणस्य वा
5040015c प्रेषितो वापि रामेण सीतान्वेषणकाङ्क्षया
5040016a तेन त्वद्भूतरूपेण यत्तत्तव मनोहरम्
5040016c नानामृगगणाकीर्णं प्रमृष्टं प्रमदावनम्
5040017a न तत्र कश्चिदुद्देशो यस्तेन न विनाशितः
5040017c यत्र सा जानकी सीता स तेन न विनाशितः
5040018a जानकीरक्षणार्थं वा श्रमाद्वा नोपलभ्यते
5040018c अथ वा कः श्रमस्तस्य सैव तेनाभिरक्षिता
5040019a चारुपल्लवपत्राढ्यं यं सीता स्वयमास्थिता
5040019c प्रवृद्धः शिंशपावृक्षः स च तेनाभिरक्षितः
5040020a तस्योग्ररूपस्योग्रं त्वं दण्डमाज्ञातुमर्हसि
5040020c सीता संभाषिता येन तद्वनं च विनाशितम्
5040021a मनःपरिगृहीतां तां तव रक्षोगणेश्वर
5040021c कः सीतामभिभाषेत यो न स्यात्त्यक्तजीवितः
5040022a राक्षसीनां वचः श्रुत्वा रावणो राक्षसेश्वरः
5040022c हुतागिरिव जज्वाल कोपसंवर्तितेक्षणः
5040023a आत्मनः सदृशाञ्शूरान्किंकरान्नाम राक्षसान्
5040023c व्यादिदेश महातेजा निग्रहार्थं हनूमतः
5040024a तेषामशीतिसाहस्रं किंकराणां तरस्विनाम्
5040024c निर्ययुर्भवनात्तस्मात्कूटमुद्गरपाणयः
5040025a महोदरा महादंष्ट्रा घोररूपा महाबलाः
5040025c युद्धाभिमनसः सर्वे हनूमद्ग्रहणोन्मुखाः
5040026a ते कपिं तं समासाद्य तोरणस्थमवस्थितम्
5040026c अभिपेतुर्महावेगाः पतङ्गा इव पावकम्
5040027a ते गदाभिर्विचित्राभिः परिघैः काञ्चनाङ्गदैः
5040027c आजघ्नुर्वानरश्रेष्ठं शरैरादित्यसंनिभैः
5040028a हनूमानपि तेजस्वी श्रीमान्पर्वतसंनिभः
5040028c क्षितावाविध्य लाङ्गूलं ननाद च महास्वनम्
5040029a तस्य संनादशब्देन तेऽभवन्भयशङ्किताः
5040029c ददृशुश्च हनूमन्तं संध्यामेघमिवोन्नतम्
5040030a स्वामिसंदेशनिःशङ्कास्ततस्ते राक्षसाः कपिम्
5040030c चित्रैः प्रहरणैर्भीमैरभिपेतुस्ततस्ततः
5040031a स तैः परिवृतः शूरैः सर्वतः स महाबलः
5040031c आससादायसं भीमं परिघं तोरणाश्रितम्
5040032a स तं परिघमादाय जघान रजनीचरान्
5040033a स पन्नगमिवादाय स्फुरन्तं विनतासुतः
5040033c विचचाराम्बरे वीरः परिगृह्य च मारुतिः
5040034a स हत्वा राक्षसान्वीरः किंकरान्मारुतात्मजः
5040034c युद्धाकाङ्क्षी पुनर्वीरस्तोरणं समुपस्थितः
5040035a ततस्तस्माद्भयान्मुक्ताः कतिचित्तत्र राक्षसाः
5040035c निहतान्किंकरान्सर्वान्रावणाय न्यवेदयन्
5040036a स राक्षसानां निहतं महाबलं; निशम्य राजा परिवृत्तलोचनः
5040036c समादिदेशाप्रतिमं पराक्रमे; प्रहस्तपुत्रं समरे सुदुर्जयम्
5041001a ततः स किंकरान्हत्वा हनूमान्ध्यानमास्थितः
5041001c वनं भग्नं मया चैत्यप्रासादो न विनाशितः
5041001e तस्मात्प्रासादमप्येवमिमं विध्वंसयाम्यहम्
5041002a इति संचिन्त्य हनुमान्मनसा दर्शयन्बलम्
5041002c चैत्यप्रासादमाप्लुत्य मेरुशृङ्गमिवोन्नतम्
5041002e आरुरोह हरिश्रेष्ठो हनूमान्मारुतात्मजः
5041003a संप्रधृष्य च दुर्धर्षश्चैत्यप्रासादमुन्नतम्
5041003c हनूमान्प्रज्वलँल्लक्ष्म्या पारियात्रोपमोऽभवत्
5041004a स भूत्वा तु महाकायो हनूमान्मारुतात्मजः
5041004c धृष्टमास्फोटयामास लङ्कां शब्देन पूरयन्
5041005a तस्यास्फोटितशब्देन महता श्रोत्रघातिना
5041005c पेतुर्विहंगा गगनादुच्चैश्चेदमघोषयत्
5041006a जयत्यतिबलो रामो लक्ष्मणश्च महाबलः
5041006c राजा जयति सुग्रीवो राघवेणाभिपालितः
5041007a दासोऽहं कोसलेन्द्रस्य रामस्याक्लिष्टकर्मणः
5041007c हनुमाञ्शत्रुसैन्यानां निहन्ता मारुतात्मजः
5041008a न रावणसहस्रं मे युद्धे प्रतिबलं भवेत्
5041008c शिलाभिस्तु प्रहरतः पादपैश्च सहस्रशः
5041009a अर्दयित्वा पुरीं लङ्कामभिवाद्य च मैथिलीम्
5041009c समृद्धार्थो गमिष्यामि मिषतां सर्वरक्षसाम्
5041010a एवमुक्त्वा विमानस्थश्चैत्यस्थान्हरिपुंगवः
5041010c ननाद भीमनिर्ह्रादो रक्षसां जनयन्भयम्
5041011a तेन शब्देन महता चैत्यपालाः शतं ययुः
5041011c गृहीत्वा विविधानस्त्रान्प्रासान्खड्गान्परश्वधान्
5041011e विसृजन्तो महाक्षया मारुतिं पर्यवारयन्
5041012a आवर्त इव गङ्गायास्तोयस्य विपुलो महान्
5041012c परिक्षिप्य हरिश्रेष्ठं स बभौ रक्षसां गणः
5041013a ततो वातात्मजः क्रुद्धो भीमरूपं समास्थितः
5041014a प्रासादस्य महांस्तस्य स्तम्भं हेमपरिष्कृतम्
5041014c उत्पाटयित्वा वेगेन हनूमान्मारुतात्मजः
5041014e ततस्तं भ्रामयामास शतधारं महाबलः
5041015a स राक्षसशतं हत्वा वज्रेणेन्द्र इवासुरान्
5041015c अन्तरिक्षस्थितः श्रीमानिदं वचनमब्रवीत्
5041016a मादृशानां सहस्राणि विसृष्टानि महात्मनाम्
5041016c बलिनां वानरेन्द्राणां सुग्रीववशवर्तिनाम्
5041017a शतैः शतसहस्रैश्च कोटीभिरयुतैरपि
5041017c आगमिष्यति सुग्रीवः सर्वेषां वो निषूदनः
5041018a नेयमस्ति पुरी लङ्का न यूयं न च रावणः
5041018c यस्मादिक्ष्वाकुनाथेन बद्धं वैरं महात्मना
5042001a संदिष्टो राक्षसेन्द्रेण प्रहस्तस्य सुतो बली
5042001c जम्बुमाली महादंष्ट्रो निर्जगाम धनुर्धरः
5042002a रक्तमाल्याम्बरधरः स्रग्वी रुचिरकुण्डलः
5042002c महान्विवृत्तनयनश्चण्डः समरदुर्जयः
5042003a धनुः शक्रधनुः प्रख्यं महद्रुचिरसायकम्
5042003c विस्फारयाणो वेगेन वज्राशनिसमस्वनम्
5042004a तस्य विस्फारघोषेण धनुषो महता दिशः
5042004c प्रदिशश्च नभश्चैव सहसा समपूर्यत
5042005a रथेन खरयुक्तेन तमागतमुदीक्ष्य सः
5042005c हनूमान्वेगसंपन्नो जहर्ष च ननाद च
5042006a तं तोरणविटङ्कस्थं हनूमन्तं महाकपिम्
5042006c जम्बुमाली महाबाहुर्विव्याध निशितैः शरैः
5042007a अर्धचन्द्रेण वदने शिरस्येकेन कर्णिना
5042007c बाह्वोर्विव्याध नाराचैर्दशभिस्तं कपीश्वरम्
5042008a तस्य तच्छुशुभे ताम्रं शरेणाभिहतं मुखम्
5042008c शरदीवाम्बुजं फुल्लं विद्धं भास्कररश्मिना
5042009a चुकोप बाणाभिहतो राक्षसस्य महाकपिः
5042009c ततः पार्श्वेऽतिविपुलां ददर्श महतीं शिलाम्
5042010a तरसा तां समुत्पाट्य चिक्षेप बलवद्बली
5042010c तां शरैर्दशभिः क्रुद्धस्ताडयामास राक्षसः
5042011a विपन्नं कर्म तद्दृष्ट्वा हनूमांश्चण्डविक्रमः
5042011c सालं विपुलमुत्पाट्य भ्रामयामास वीर्यवान्
5042012a भ्रामयन्तं कपिं दृष्ट्वा सालवृक्षं महाबलम्
5042012c चिक्षेप सुबहून्बाणाञ्जम्बुमाली महाबलः
5042013a सालं चतुर्भिर्चिच्छेद वानरं पञ्चभिर्भुजे
5042013c उरस्येकेन बाणेन दशभिस्तु स्तनान्तरे
5042014a स शरैः पूरिततनुः क्रोधेन महता वृतः
5042014c तमेव परिघं गृह्य भ्रामयामास वेगितः
5042015a अतिवेगोऽतिवेगेन भ्रामयित्वा बलोत्कटः
5042015c परिघं पातयामास जम्बुमालेर्महोरसि
5042016a तस्य चैव शिरो नास्ति न बाहू न च जानुनी
5042016c न धनुर्न रथो नाश्वास्तत्रादृश्यन्त नेषवः
5042017a स हतस्तरसा तेन जम्बुमाली महारथः
5042017c पपात निहतो भूमौ चूर्णिताङ्गविभूषणः
5042018a जम्बुमालिं च निहतं किंकरांश्च महाबलान्
5042018c चुक्रोध रावणः श्रुत्वा कोपसंरक्तलोचनः
5042019a स रोषसंवर्तितताम्रलोचनः; प्रहस्तपुत्रे निहते महाबले
5042019c अमात्यपुत्रानतिवीर्यविक्रमा;न्समादिदेशाशु निशाचरेश्वरः
5043001a ततस्ते राक्षसेन्द्रेण चोदिता मन्त्रिणः सुताः
5043001c निर्ययुर्भवनात्तस्मात्सप्त सप्तार्चिवर्चसः
5043002a महाबलपरीवारा धनुष्मन्तो महाबलाः
5043002c कृतास्त्रास्त्रविदां श्रेष्ठाः परस्परजयैषिणः
5043003a हेमजालपरिक्षिप्तैर्ध्वजवद्भिः पताकिभिः
5043003c तोयदस्वननिर्घोषैर्वाजियुक्तैर्महारथैः
5043004a तप्तकाञ्चनचित्राणि चापान्यमितविक्रमाः
5043004c विस्फारयन्तः संहृष्टास्तडिद्वन्त इवाम्बुदाः
5043005a जनन्यस्तास्ततस्तेषां विदित्वा किंकरान्हतान्
5043005c बभूवुः शोकसंभ्रान्ताः सबान्धवसुहृज्जनाः
5043006a ते परस्परसंघर्षास्तप्तकाञ्चनभूषणाः
5043006c अभिपेतुर्हनूमन्तं तोरणस्थमवस्थितम्
5043007a सृजन्तो बाणवृष्टिं ते रथगर्जितनिःस्वनाः
5043007c वृष्टिमन्त इवाम्भोदा विचेरुर्नैरृतर्षभाः
5043008a अवकीर्णस्ततस्ताभिर्हनूमाञ्शरवृष्टिभिः
5043008c अभवत्संवृताकारः शैलराडिव वृष्टिभिः
5043009a स शरान्वञ्चयामास तेषामाशुचरः कपिः
5043009c रथवेगांश्च वीराणां विचरन्विमलेऽम्बरे
5043010a स तैः क्रीडन्धनुष्मद्भिर्व्योम्नि वीरः प्रकाशते
5043010c धनुष्मद्भिर्यथा मेघैर्मारुतः प्रभुरम्बरे
5043011a स कृत्वा निनदं घोरं त्रासयंस्तां महाचमूम्
5043011c चकार हनुमान्वेगं तेषु रक्षःसु वीर्यवान्
5043012a तलेनाभिहनत्कांश्चित्पादैः कांश्चित्परंतपः
5043012c मुष्टिनाभ्यहनत्कांश्चिन्नखैः कांश्चिद्व्यदारयत्
5043013a प्रममाथोरसा कांश्चिदूरुभ्यामपरान्कपिः
5043013c केचित्तस्यैव नादेन तत्रैव पतिता भुवि
5043014a ततस्तेष्ववपन्नेषु भूमौ निपतितेषु च
5043014c तत्सैन्यमगमत्सर्वं दिशो दशभयार्दितम्
5043015a विनेदुर्विस्वरं नागा निपेतुर्भुवि वाजिनः
5043015c भग्ननीडध्वजच्छत्रैर्भूश्च कीर्णाभवद्रथैः
5043016a स तान्प्रवृद्धान्विनिहत्य राक्षसा;न्महाबलश्चण्डपराक्रमः कपिः
5043016c युयुत्सुरन्यैः पुनरेव राक्षसै;स्तदेव वीरोऽभिजगाम तोरणम्
5044001a हतान्मन्त्रिसुतान्बुद्ध्वा वानरेण महात्मना
5044001c रावणः संवृताकारश्चकार मतिमुत्तमाम्
5044002a स विरूपाक्षयूपाक्षौ दुर्धरं चैव राक्षसं
5044002c प्रघसं भासकर्णं च पञ्चसेनाग्रनायकान्
5044003a संदिदेश दशग्रीवो वीरान्नयविशारदान्
5044003c हनूमद्ग्रहणे व्यग्रान्वायुवेगसमान्युधि
5044004a यात सेनाग्रगाः सर्वे महाबलपरिग्रहाः
5044004c सवाजिरथमातङ्गाः स कपिः शास्यतामिति
5044005a यत्तैश्च खलु भाव्यं स्यात्तमासाद्य वनालयम्
5044005c कर्म चापि समाधेयं देशकालविरोधितम्
5044006a न ह्यहं तं कपिं मन्ये कर्मणा प्रतितर्कयन्
5044006c सर्वथा तन्महद्भूतं महाबलपरिग्रहम्
5044006e भवेदिन्द्रेण वा सृष्टमस्मदर्थं तपोबलात्
5044007a सनागयक्षगन्धर्वा देवासुरमहर्षयः
5044007c युष्माभिः सहितैः सर्वैर्मया सह विनिर्जिताः
5044008a तैरवश्यं विधातव्यं व्यलीकं किंचिदेव नः
5044008c तदेव नात्र संदेहः प्रसह्य परिगृह्यताम्
5044009a नावमन्यो भवद्भिश्च हरिः क्रूरपराक्रमः
5044009c दृष्टा हि हरयः शीघ्रा मया विपुलविक्रमाः
5044010a वाली च सह सुग्रीवो जाम्बवांश्च महाबलः
5044010c नीलः सेनापतिश्चैव ये चान्ये द्विविदादयः
5044011a नैव तेषां गतिर्भीमा न तेजो न पराक्रमः
5044011c न मतिर्न बलोत्साहो न रूपपरिकल्पनम्
5044012a महत्सत्त्वमिदं ज्ञेयं कपिरूपं व्यवस्थितम्
5044012c प्रयत्नं महदास्थाय क्रियतामस्य निग्रहः
5044013a कामं लोकास्त्रयः सेन्द्राः ससुरासुरमानवाः
5044013c भवतामग्रतः स्थातुं न पर्याप्ता रणाजिरे
5044014a तथापि तु नयज्ञेन जयमाकाङ्क्षता रणे
5044014c आत्मा रक्ष्यः प्रयत्नेन युद्धसिद्धिर्हि चञ्चला
5044015a ते स्वामिवचनं सर्वे प्रतिगृह्य महौजसः
5044015c समुत्पेतुर्महावेगा हुताशसमतेजसः
5044016a रथैश्च मत्तैर्नागैश्च वाजिभिश्च महाजवैः
5044016c शस्त्रैश्च विविधैस्तीक्ष्णैः सर्वैश्चोपचिता बलैः
5044017a ततस्तं ददृशुर्वीरा दीप्यमानं महाकपिम्
5044017c रश्मिमन्तमिवोद्यन्तं स्वतेजोरश्मिमालिनम्
5044018a तोरणस्थं महावेगं महासत्त्वं महाबलम्
5044018c महामतिं महोत्साहं महाकायं महाबलम्
5044019a तं समीक्ष्यैव ते सर्वे दिक्षु सर्वास्ववस्थिताः
5044019c तैस्तैः प्रहरणैर्भीमैरभिपेतुस्ततस्ततः
5044020a तस्य पञ्चायसास्तीक्ष्णाः सिताः पीतमुखाः शराः
5044020c शिरस्त्युत्पलपत्राभा दुर्धरेण निपातिताः
5044021a स तैः पञ्चभिराविद्धः शरैः शिरसि वानरः
5044021c उत्पपात नदन्व्योम्नि दिशो दश विनादयन्
5044022a ततस्तु दुर्धरो वीरः सरथः सज्जकार्मुकः
5044022c किरञ्शरशतैर्नैकैरभिपेदे महाबलः
5044023a स कपिर्वारयामास तं व्योम्नि शरवर्षिणम्
5044023c वृष्टिमन्तं पयोदान्ते पयोदमिव मारुतः
5044024a अर्द्यमानस्ततस्तेन दुर्धरेणानिलात्मजः
5044024c चकार निनदं भूयो व्यवर्धत च वेगवान्
5044025a स दूरं सहसोत्पत्य दुर्धरस्य रथे हरिः
5044025c निपपात महावेगो विद्युद्राशिर्गिराविव
5044026a ततस्तं मथिताष्टाश्वं रथं भग्नाक्षकूवरम्
5044026c विहाय न्यपतद्भूमौ दुर्धरस्त्यक्तजीवितः
5044027a तं विरूपाक्षयूपाक्षौ दृष्ट्वा निपतितं भुवि
5044027c संजातरोषौ दुर्धर्षावुत्पेततुररिंदमौ
5044028a स ताभ्यां सहसोत्पत्य विष्ठितो विमलेऽम्बरे
5044028c मुद्गराभ्यां महाबाहुर्वक्षस्यभिहतः कपिः
5044029a तयोर्वेगवतोर्वेगं विनिहत्य महाबलः
5044029c निपपात पुनर्भूमौ सुपर्णसमविक्रमः
5044030a स सालवृक्षमासाद्य समुत्पाट्य च वानरः
5044030c तावुभौ राक्षसौ वीरौ जघान पवनात्मजः
5044031a ततस्तांस्त्रीन्हताञ्ज्ञात्वा वानरेण तरस्विना
5044031c अभिपेदे महावेगः प्रसह्य प्रघसो हरिम्
5044032a भासकर्णश्च संक्रुद्धः शूलमादाय वीर्यवान्
5044032c एकतः कपिशार्दूलं यशस्विनमवस्थितौ
5044033a पट्टिशेन शिताग्रेण प्रघसः प्रत्यपोथयत्
5044033c भासकर्णश्च शूलेन राक्षसः कपिसत्तमम्
5044034a स ताभ्यां विक्षतैर्गात्रैरसृग्दिग्धतनूरुहः
5044034c अभवद्वानरः क्रुद्धो बालसूर्यसमप्रभः
5044035a समुत्पाट्य गिरेः शृङ्गं समृगव्यालपादपम्
5044035c जघान हनुमान्वीरो राक्षसौ कपिकुञ्जरः
5044036a ततस्तेष्ववसन्नेषु सेनापतिषु पञ्चसु
5044036c बलं तदवशेषं तु नाशयामास वानरः
5044037a अश्वैरश्वान्गजैर्नागान्योधैर्योधान्रथै रथान्
5044037c स कपिर्नाशयामास सहस्राक्ष इवासुरान्
5044038a हतैर्नागैश्च तुरगैर्भग्नाक्षैश्च महारथैः
5044038c हतैश्च राक्षसैर्भूमी रुद्धमार्गा समन्ततः
5044039a ततः कपिस्तान्ध्वजिनीपतीन्रणे; निहत्य वीरान्सबलान्सवाहनान्
5044039c तदेव वीरः परिगृह्य तोरणं; कृतक्षणः काल इव प्रजाक्षये
5045001a सेनापतीन्पञ्च स तु प्रमापिता;न्हनूमता सानुचरान्सवाहनान्
5045001c समीक्ष्य राजा समरोद्धतोन्मुखं; कुमारमक्षं प्रसमैक्षताक्षतम्
5045002a स तस्य दृष्ट्यर्पणसंप्रचोदितः; प्रतापवान्काञ्चनचित्रकार्मुकः
5045002c समुत्पपाताथ सदस्युदीरितो; द्विजातिमुख्यैर्हविषेव पावकः
5045003a ततो महद्बालदिवाकरप्रभं; प्रतप्तजाम्बूनदजालसंततम्
5045003c रथां समास्थाय ययौ स वीर्यवा;न्महाहरिं तं प्रति नैरृतर्षभः
5045004a ततस्तपःसंग्रहसंचयार्जितं; प्रतप्तजाम्बूनदजालशोभितम्
5045004c पताकिनं रत्नविभूषितध्वजं; मनोजवाष्टाश्ववरैः सुयोजितम्
5045005a सुरासुराधृष्यमसंगचारिणं; रविप्रभं व्योमचरं समाहितम्
5045005c सतूणमष्टासिनिबद्धबन्धुरं; यथाक्रमावेशितशक्तितोमरम्
5045006a विराजमानं प्रतिपूर्णवस्तुना; सहेमदाम्ना शशिसूर्यवर्वसा
5045006c दिवाकराभं रथमास्थितस्ततः; स निर्जगामामरतुल्यविक्रमः
5045007a स पूरयन्खं च महीं च साचलां; तुरंगमतङ्गमहारथस्वनैः
5045007c बलैः समेतैः स हि तोरणस्थितं; समर्थमासीनमुपागमत्कपिम्
5045008a स तं समासाद्य हरिं हरीक्षणो; युगान्तकालाग्निमिव प्रजाक्षये
5045008c अवस्थितं विस्मितजातसंभ्रमः; समैक्षताक्षो बहुमानचक्षुषा
5045009a स तस्य वेगं च कपेर्महात्मनः; पराक्रमं चारिषु पार्थिवात्मजः
5045009c विचारयन्खं च बलं महाबलो; हिमक्षये सूर्य इवाभिवर्धते
5045010a स जातमन्युः प्रसमीक्ष्य विक्रमं; स्थिरः स्थितः संयति दुर्निवारणम्
5045010c समाहितात्मा हनुमन्तमाहवे; प्रचोदयामास शरैस्त्रिभिः शितैः
5045011a ततः कपिं तं प्रसमीक्ष्य गर्वितं; जितश्रमं शत्रुपराजयोर्जितम्
5045011c अवैक्षताक्षः समुदीर्णमानसः; सबाणपाणिः प्रगृहीतकार्मुकः
5045012a स हेमनिष्काङ्गदचारुकुण्डलः; समाससादाशु पराक्रमः कपिम्
5045012c तयोर्बभूवाप्रतिमः समागमः; सुरासुराणामपि संभ्रमप्रदः
5045013a ररास भूमिर्न तताप भानुमा;न्ववौ न वायुः प्रचचाल चाचलः
5045013c कपेः कुमारस्य च वीक्ष्य संयुगं; ननाद च द्यौरुदधिश्च चुक्षुभे
5045014a ततः स वीरः सुमुखान्पतत्रिणः; सुवर्णपुङ्खान्सविषानिवोरगान्
5045014c समाधिसंयोगविमोक्षतत्त्ववि;च्छरानथ त्रीन्कपिमूर्ध्न्यपातयत्
5045015a स तैः शरैर्मूर्ध्नि समं निपातितैः; क्षरन्नसृग्दिग्धविवृत्तलोचनः
5045015c नवोदितादित्यनिभः शरांशुमा;न्व्यराजतादित्य इवांशुमालिकः
5045016a ततः स पिङ्गाधिपमन्त्रिसत्तमः; समीक्ष्य तं राजवरात्मजं रणे
5045016c उदग्रचित्रायुधचित्रकार्मुकं; जहर्ष चापूर्यत चाहवोन्मुखः
5045017a स मन्दराग्रस्थ इवांशुमाली; विवृद्धकोपो बलवीर्यसंयुतः
5045017c कुमारमक्षं सबलं सवाहनं; ददाह नेत्राग्निमरीचिभिस्तदा
5045018a ततः स बाणासनशक्रकार्मुकः; शरप्रवर्षो युधि राक्षसाम्बुदः
5045018c शरान्मुमोचाशु हरीश्वराचले; बलाहको वृष्टिमिवाचलोत्तमे
5045019a ततः कपिस्तं रणचण्डविक्रमं; विवृद्धतेजोबलवीर्यसायकम्
5045019c कुमारमक्षं प्रसमीक्ष्य संयुगे; ननाद हर्षाद्घनतुल्यविक्रमः
5045020a स बालभावाद्युधि वीर्यदर्पितः; प्रवृद्धमन्युः क्षतजोपमेक्षणः
5045020c समाससादाप्रतिमं रणे कपिं; गजो महाकूपमिवावृतं तृणैः
5045021a स तेन बाणैः प्रसभं निपातितै;श्चकार नादं घननादनिःस्वनः
5045021c समुत्पपाताशु नभः स मारुति;र्भुजोरुविक्षेपण घोरदर्शनः
5045022a समुत्पतन्तं समभिद्रवद्बली; स राक्षसानां प्रवरः प्रतापवान्
5045022c रथी रथश्रेष्ठतमः किरञ्शरैः; पयोधरः शैलमिवाश्मवृष्टिभिः
5045023a स ताञ्शरांस्तस्य विमोक्षयन्कपि;श्चचार वीरः पथि वायुसेविते
5045023c शरान्तरे मारुतवद्विनिष्पत;न्मनोजवः संयति चण्डविक्रमः
5045024a तमात्तबाणासनमाहवोन्मुखं; खमास्तृणन्तं विविधैः शरोत्तमैः
5045024c अवैक्षताक्षं बहुमानचक्षुषा; जगाम चिन्तां च स मारुतात्मजः
5045025a ततः शरैर्भिन्नभुजान्तरः कपिः; कुमारवर्येण महात्मना नदन्
5045025c महाभुजः कर्मविशेषतत्त्ववि;द्विचिन्तयामास रणे पराक्रमम्
5045026a अबालवद्बालदिवाकरप्रभः; करोत्ययं कर्म महन्महाबलः
5045026c न चास्य सर्वाहवकर्मशोभिनः; प्रमापणे मे मतिरत्र जायते
5045027a अयं महात्मा च महांश्च वीर्यतः; समाहितश्चातिसहश्च संयुगे
5045027c असंशयं कर्मगुणोदयादयं; सनागयक्षैर्मुनिभिश्च पूजितः
5045028a पराक्रमोत्साहविवृद्धमानसः; समीक्षते मां प्रमुखागतः स्थितः
5045028c पराक्रमो ह्यस्य मनांसि कम्पये;त्सुरासुराणामपि शीघ्रकारिणः
5045029a न खल्वयं नाभिभवेदुपेक्षितः; पराक्रमो ह्यस्य रणे विवर्धते
5045029c प्रमापणं त्वेव ममास्य रोचते; न वर्धमानोऽग्निरुपेक्षितुं क्षमः
5045030a इति प्रवेगं तु परस्य तर्कय;न्स्वकर्मयोगं च विधाय वीर्यवान्
5045030c चकार वेगं तु महाबलस्तदा; मतिं च चक्रेऽस्य वधे महाकपिः
5045031a स तस्य तानष्टहयान्महाजवा;न्समाहितान्भारसहान्विवर्तने
5045031c जघान वीरः पथि वायुसेविते; तलप्रहालैः पवनात्मजः कपिः
5045032a ततस्तलेनाभिहतो महारथः; स तस्य पिङ्गाधिपमन्त्रिनिर्जितः
5045032c स भग्ननीडः परिमुक्तकूबरः; पपात भूमौ हतवाजिरम्बरात्
5045033a स तं परित्यज्य महारथो रथं; सकार्मुकः खड्गधरः खमुत्पतत्
5045033c तपोऽभियोगादृषिरुग्रवीर्यवा;न्विहाय देहं मरुतामिवालयम्
5045034a ततः कपिस्तं विचरन्तमम्बरे; पतत्रिराजानिलसिद्धसेविते
5045034c समेत्य तं मारुतवेगविक्रमः; क्रमेण जग्राह च पादयोर्दृढम्
5045035a स तं समाविध्य सहस्रशः कपि;र्महोरगं गृह्य इवाण्डजेश्वरः
5045035c मुमोच वेगात्पितृतुल्यविक्रमो; महीतले संयति वानरोत्तमः
5045036a स भग्नबाहूरुकटीशिरो धरः; क्षरन्नसृन्निर्मथितास्थिलोचनः
5045036c स भिन्नसंधिः प्रविकीर्णबन्धनो; हतः क्षितौ वायुसुतेन राक्षसः
5045037a महाकपिर्भूमितले निपीड्य तं; चकार रक्षोऽधिपतेर्महद्भयम्
5045038a महर्षिभिश्चक्रचरैर्महाव्रतैः; समेत्य भूतैश्च सयक्षपन्नगैः
5045038c सुरैश्च सेन्द्रैर्भृशजातविस्मयै;र्हते कुमारे स कपिर्निरीक्षितः
5045039a निहत्य तं वज्रसुतोपमप्रभं; कुमारमक्षं क्षतजोपमेक्षणम्
5045039c तदेव वीरोऽभिजगाम तोरणं; कृतक्षणः काल इव प्रजाक्षये
5046001a ततस्तु रक्षोऽधिपतिर्महात्मा; हनूमताक्षे निहते कुमारे
5046001c मनः समाधाय तदेन्द्रकल्पं; समादिदेशेन्द्रजितं स रोषात्
5046002a त्वमस्त्रविच्छस्त्रभृतां वरिष्ठः; सुरासुराणामपि शोकदाता
5046002c सुरेषु सेन्द्रेषु च दृष्टकर्मा; पितामहाराधनसंचितास्त्रः
5046003a तवास्त्रबलमासाद्य नासुरा न मरुद्गणाः
5046003c न कश्चित्त्रिषु लोकेषु संयुगे न गतश्रमः
5046004a भुजवीर्याभिगुप्तश्च तपसा चाभिरक्षितः
5046004c देशकालविभागज्ञस्त्वमेव मतिसत्तमः
5046005a न तेऽस्त्यशक्यं समरेषु कर्मणा; न तेऽस्त्यकार्यं मतिपूर्वमन्त्रणे
5046005c न सोऽस्ति कश्चित्त्रिषु संग्रहेषु वै; न वेद यस्तेऽस्त्रबलं बलं च ते
5046006a ममानुरूपं तपसो बलं च ते; पराक्रमश्चास्त्रबलं च संयुगे
5046006c न त्वां समासाद्य रणावमर्दे; मनः श्रमं गच्छति निश्चितार्थम्
5046007a निहता इंकराः सर्वे जम्बुमाली च राक्षसः
5046007c अमात्यपुत्रा वीराश्च पञ्च सेनाग्रयायिनः
5046008a सहोदरस्ते दयितः कुमारोऽक्षश्च सूदितः
5046008c न तु तेष्वेव मे सारो यस्त्वय्यरिनिषूदन
5046009a इदं हि दृष्ट्वा मतिमन्महद्बलं; कपेः प्रभावं च पराक्रमं च
5046009c त्वमात्मनश्चापि समीक्ष्य सारं; कुरुष्व वेगं स्वबलानुरूपम्
5046010a बलावमर्दस्त्वयि संनिकृष्टे; यथा गते शाम्यति शान्तशत्रौ
5046010c तथा समीक्ष्यात्मबलं परं च; समारभस्वास्त्रविदां वरिष्ठ
5046011a न खल्वियं मतिः श्रेष्ठा यत्त्वां संप्रेषयाम्यहम्
5046011c इयं च राजधर्माणां क्षत्रस्य च मतिर्मता
5046012a नानाशस्त्रैश्च संग्रामे वैशारद्यमरिंदम
5046012c अवश्यमेव बोद्धव्यं काम्यश्च विजयो रणे
5046013a ततः पितुस्तद्वचनं निशम्य; प्रदक्षिणं दक्षसुतप्रभावः
5046013c चकार भर्तारमदीनसत्त्वो; रणाय वीरः प्रतिपन्नबुद्धिः
5046014a ततस्तैः स्वगणैरिष्टैरिन्द्रजित्प्रतिपूजितः
5046014c युद्धोद्धतकृतोत्साहः संग्रामं प्रतिपद्यत
5046015a श्रीमान्पद्मपलाशाक्षो राक्षसाधिपतेः सुतः
5046015c निर्जगाम महातेजाः समुद्र इव पर्वसु
5046016a स पक्षि राजोपमतुल्यवेगै;र्व्यालैश्चतुर्भिः सिततीक्ष्णदंष्ट्रैः
5046016c रथं समायुक्तमसंगवेगं; समारुरोहेन्द्रजिदिन्द्रकल्पः
5046017a स रथी धन्विनां श्रेष्ठः शस्त्रज्ञोऽस्त्रविदां वरः
5046017c रथेनाभिययौ क्षिप्रं हनूमान्यत्र सोऽभवत्
5046018a स तस्य रथनिर्घोषं ज्यास्वनं कार्मुकस्य च
5046018c निशम्य हरिवीरोऽसौ संप्रहृष्टतरोऽभवत्
5046019a सुमहच्चापमादाय शितशल्यांश्च सायकान्
5046019c हनूमन्तमभिप्रेत्य जगाम रणपण्डितः
5046020a तस्मिंस्ततः संयति जातहर्षे; रणाय निर्गच्छति बाणपाणौ
5046020c दिशश्च सर्वाः कलुषा बभूवु;र्मृगाश्च रौद्रा बहुधा विनेदुः
5046021a समागतास्तत्र तु नागयक्षा; महर्षयश्चक्रचराश्च सिद्धाः
5046021c नभः समावृत्य च पक्षिसंघा; विनेदुरुच्चैः परमप्रहृष्टाः
5046022a आयन्तं सरथं दृष्ट्वा तूर्णमिन्द्रजितं कपिः
5046022c विननाद महानादं व्यवर्धत च वेगवान्
5046023a इन्द्रजित्तु रथं दिव्यमास्थितश्चित्रकार्मुकः
5046023c धनुर्विस्फारयामास तडिदूर्जितनिःस्वनम्
5046024a ततः समेतावतितीक्ष्णवेगौ; महाबलौ तौ रणनिर्विशङ्कौ
5046024c कपिश्च रक्षोऽधिपतेश्च पुत्रः; सुरासुरेन्द्राविव बद्धवैरौ
5046025a स तस्य वीरस्य महारथस्या; धनुष्मतः संयति संमतस्य
5046025c शरप्रवेगं व्यहनत्प्रवृद्ध;श्चचार मार्गे पितुरप्रमेयः
5046026a ततः शरानायततीक्ष्णशल्या;न्सुपत्रिणः काञ्चनचित्रपुङ्खान्
5046026c मुमोच वीरः परवीरहन्ता; सुसंततान्वज्रनिपातवेगान्
5046027a स तस्य तत्स्यन्दननिःस्वनं च; मृदङ्गभेरीपटहस्वनं च
5046027c विकृष्यमाणस्य च कार्मुकस्य; निशम्य घोषं पुनरुत्पपात
5046028a शराणामन्तरेष्वाशु व्यवर्तत महाकपिः
5046028c हरिस्तस्याभिलक्षस्य मोक्षयँल्लक्ष्यसंग्रहम्
5046029a शराणामग्रतस्तस्य पुनः समभिवर्तत
5046029c प्रसार्य हस्तौ हनुमानुत्पपातानिलात्मजः
5046030a तावुभौ वेगसंपन्नौ रणकर्मविशारदौ
5046030c सर्वभूतमनोग्राहि चक्रतुर्युद्धमुत्तमम्
5046031a हनूमतो वेद न राक्षसोऽन्तरं; न मारुतिस्तस्य महात्मनोऽन्तरम्
5046031c परस्परं निर्विषहौ बभूवतुः; समेत्य तौ देवसमानविक्रमौ
5046032a ततस्तु लक्ष्ये स विहन्यमाने; शरेषु मोघेषु च संपतत्सु
5046032c जगाम चिन्तां महतीं महात्मा; समाधिसंयोगसमाहितात्मा
5046033a ततो मतिं राक्षसराजसूनु;श्चकार तस्मिन्हरिवीरमुख्ये
5046033c अवध्यतां तस्य कपेः समीक्ष्य; कथं निगच्छेदिति निग्रहार्थम्
5046034a ततः पैतामहां वीरः सोऽस्त्रमस्त्रविदां वरः
5046034c संदधे सुमहातेजास्तं हरिप्रवरं प्रति
5046035a अवध्योऽयमिति ज्ञात्वा तमस्त्रेणास्त्रतत्त्ववित्
5046035c निजग्राह महाबाहुर्मारुतात्मजमिन्द्रजित्
5046036a तेन बद्धस्ततोऽस्त्रेण राक्षसेन स वानरः
5046036c अभवन्निर्विचेष्टश्च पपात च महीतले
5046037a ततोऽथ बुद्ध्वा स तदास्त्रबन्धं; प्रभोः प्रभावाद्विगताल्पवेगः
5046037c पितामहानुग्रहमात्मनश्च; विचिन्तयामास हरिप्रवीरः
5046038a ततः स्वायम्भुवैर्मन्त्रैर्ब्रह्मास्त्रमभिमन्त्रितम्
5046038c हनूमांश्चिन्तयामास वरदानं पितामहात्
5046039a न मेऽस्त्रबन्धस्य च शक्तिरस्ति; विमोक्षणे लोकगुरोः प्रभावात्
5046039c इत्येवमेवंविहितोऽस्त्रबन्धो; मयात्मयोनेरनुवर्तितव्यः
5046040a स वीर्यमस्त्रस्य कपिर्विचार्य; पितामहानुग्रहमात्मनश्च
5046040c विमोक्षशक्तिं परिचिन्तयित्वा; पितामहाज्ञामनुवर्तते स्म
5046041a अस्त्रेणापि हि बद्धस्य भयं मम न जायते
5046041c पितामहमहेन्द्राभ्यां रक्षितस्यानिलेन च
5046042a ग्रहणे चापि रक्षोभिर्महन्मे गुणदर्शनम्
5046042c राक्षसेन्द्रेण संवादस्तस्माद्गृह्णन्तु मां परे
5046043a स निश्चितार्थः परवीरहन्ता; समीक्ष्य करी विनिवृत्तचेष्टः
5046043c परैः प्रसह्याभिगतैर्निगृह्य; ननाद तैस्तैः परिभर्त्स्यमानः
5046044a ततस्तं राक्षसा दृष्ट्वा निर्विचेष्टमरिंदमम्
5046044c बबन्धुः शणवल्कैश्च द्रुमचीरैश्च संहतैः
5046045a स रोचयामास परैश्च बन्धनं; प्रसह्य वीरैरभिनिग्रहं च
5046045c कौतूहलान्मां यदि राक्षसेन्द्रो; द्रष्टुं व्यवस्येदिति निश्चितार्थः
5046046a स बद्धस्तेन वल्केन विमुक्तोऽस्त्रेण वीर्यवान्
5046046c अस्त्रबन्धः स चान्यं हि न बन्धमनुवर्तते
5046047a अथेन्द्रजित्तं द्रुमचीरबन्धं; विचार्य वीरः कपिसत्तमं तम्
5046047c विमुक्तमस्त्रेण जगाम चिन्ता;मन्येन बद्धो ह्यनुवर्ततेऽस्त्रम्
5046048a अहो महत्कर्म कृतं निरर्थकं; न राक्षसैर्मन्त्रगतिर्विमृष्टा
5046048c पुनश्च नास्त्रे विहतेऽस्त्रमन्य;त्प्रवर्तते संशयिताः स्म सर्वे
5046049a अस्त्रेण हनुमान्मुक्तो नात्मानमवबुध्यते
5046049c कृष्यमाणस्तु रक्षोभिस्तैश्च बन्धैर्निपीडितः
5046050a हन्यमानस्ततः क्रूरै राक्षसैः काष्ठमुष्टिभिः
5046050c समीपं राक्षसेन्द्रस्य प्राकृष्यत स वानरः
5046051a अथेन्द्रजित्तं प्रसमीक्ष्य मुक्त;मस्त्रेण बद्धं द्रुमचीरसूत्रैः
5046051c व्यदर्शयत्तत्र महाबलं तं; हरिप्रवीरं सगणाय राज्ञे
5046052a तं मत्तमिव मातङ्गं बद्धं कपिवरोत्तमम्
5046052c राक्षसा राक्षसेन्द्राय रावणाय न्यवेदयन्
5046053a कोऽयं कस्य कुतो वापि किं कार्यं को व्यपाश्रयः
5046053c इति राक्षसवीराणां तत्र संजज्ञिरे कथाः
5046054a हन्यतां दह्यतां वापि भक्ष्यतामिति चापरे
5046054c राक्षसास्तत्र संक्रुद्धाः परस्परमथाब्रुवन्
5046055a अतीत्य मार्गं सहसा महात्मा; स तत्र रक्षोऽधिपपादमूले
5046055c ददर्श राज्ञः परिचारवृद्धा;न्गृहं महारत्नविभूषितं च
5046056a स ददर्श महातेजा रावणः कपिसत्तमम्
5046056c रक्षोभिर्विकृताकारैः कृष्यमाणमितस्ततः
5046057a राक्षसाधिपतिं चापि ददर्श कपिसत्तमः
5046057c तेजोबलसमायुक्तं तपन्तमिव भास्करम्
5046058a स रोषसंवर्तितताम्रदृष्टि;र्दशाननस्तं कपिमन्ववेक्ष्य
5046058c अथोपविष्टान्कुलशीलवृद्धा;न्समादिशत्तं प्रति मन्त्रमुख्यान्
5046059a यथाक्रमं तैः स कपिश्च पृष्टः; कार्यार्थमर्थस्य च मूलमादौ
5046059c निवेदयामास हरीश्वरस्य; दूतः सकाशादहमागतोऽस्मि
5047001a ततः स कर्मणा तस्य विस्मितो भीमविक्रमः
5047001c हनुमान्रोषताम्राक्षो रक्षोऽधिपमवैक्षत
5047002a भाजमानं महार्हेण काञ्चनेन विराजता
5047002c मुक्ताजालावृतेनाथ मुकुटेन महाद्युतिम्
5047003a वज्रसंयोगसंयुक्तैर्महार्हमणिविग्रहैः
5047003c हैमैराभरणैश्चित्रैर्मनसेव प्रकल्पितैः
5047004a महार्हक्षौमसंवीतं रक्तचन्दनरूषितम्
5047004c स्वनुलिप्तं विचित्राभिर्विविधभिश्च भक्तिभिः
5047005a विपुलैर्दर्शनीयैश्च रक्षाक्षैर्भीमदर्शनैः
5047005c दीप्ततीक्ष्णमहादंष्ट्रैः प्रलम्बदशनच्छदैः
5047006a शिरोभिर्दशभिर्वीरं भ्राजमानं महौजसं
5047006c नानाव्यालसमाकीर्णैः शिखरैरिव मन्दरम्
5047007a नीलाञ्जनचय प्रख्यं हारेणोरसि राजता
5047007c पूर्णचन्द्राभवक्त्रेण सबलाकमिवाम्बुदम्
5047008a बाहुभिर्बद्धकेयूरैश्चन्दनोत्तमरूषितैः
5047008c भ्राजमानाङ्गदैः पीनैः पञ्चशीर्षैरिवोरगैः
5047009a महति स्फाटिके चित्रे रत्नसंयोगसंस्कृते
5047009c उत्तमास्तरणास्तीर्णे उपविष्टं वरासने
5047010a अलंकृताभिरत्यर्थं प्रमदाभिः समन्ततः
5047010c वालव्यजनहस्ताभिरारात्समुपसेवितम्
5047011a दुर्धरेण प्रहस्तेन महापार्श्वेन रक्षसा
5047011c मन्त्रिभिर्मन्त्रतत्त्वज्ञैर्निकुम्भेन च मन्त्रिणा
5047012a उपोपविष्टं रक्षोभिश्चतुर्भिर्बलदर्पितैः
5047012c कृत्स्नैः परिवृतं लोकं चतुर्भिरिव सागरैः
5047013a मन्त्रिभिर्मन्त्रतत्त्वज्ञैरन्यैश्च शुभबुद्धिभिः
5047013c अन्वास्यमानं सचिवैः सुरैरिव सुरेश्वरम्
5047014a अपश्यद्राक्षसपतिं हनूमानतितेजसं
5047014c विष्ठितं मेरुशिखरे सतोयमिव तोयदम्
5047015a स तैः संपीड्यमानोऽपि रक्षोभिर्भीमविक्रमैः
5047015c विस्मयं परमं गत्वा रक्षोऽधिपमवैक्षत
5047016a भ्राजमानं ततो दृष्ट्वा हनुमान्राक्षसेश्वरम्
5047016c मनसा चिन्तयामास तेजसा तस्य मोहितः
5047017a अहो रूपमहो धैर्यमहो सत्त्वमहो द्युतिः
5047017c अहो राक्षसराजस्य सर्वलक्षणयुक्तता
5047018a यद्यधर्मो न बलवान्स्यादयं राक्षसेश्वरः
5047018c स्यादयं सुरलोकस्य सशक्रस्यापि रक्षिता
5047019a तेन बिभ्यति खल्वस्माल्लोकाः सामरदानवाः
5047019c अयं ह्युत्सहते क्रुद्धः कर्तुमेकार्णवं जगत्
5047020a इति चिन्तां बहुविधामकरोन्मतिमान्कपिः
5047020c दृष्ट्वा राक्षसराजस्य प्रभावममितौजसः
5048001a तमुद्वीक्ष्य महाबाहुः पिङ्गाक्षं पुरतः स्थितम्
5048001c रोषेण महताविष्टो रावणो लोकरावणः
5048002a स राजा रोषताम्राक्षः प्रहस्तं मन्त्रिसत्तमम्
5048002c कालयुक्तमुवाचेदं वचो विपुलमर्थवत्
5048003a दुरात्मा पृच्छ्यतामेष कुतः किं वास्य कारणम्
5048003c वनभङ्गे च कोऽस्यार्थो राक्षसीनां च तर्जने
5048004a रावणस्य वचः श्रुत्वा प्रहस्तो वाक्यमब्रवीत्
5048004c समाश्वसिहि भद्रं ते न भीः कार्या त्वया कपे
5048005a यदि तावत्त्वमिन्द्रेण प्रेषितो रावणालयम्
5048005c तत्त्वमाख्याहि मा ते भूद्भयं वानर मोक्ष्यसे
5048006a यदि वैश्रवणस्य त्वं यमस्य वरुणस्य च
5048006c चारुरूपमिदं कृत्वा यमस्य वरुणस्य च
5048007a विष्णुना प्रेषितो वापि दूतो विजयकाङ्क्षिणा
5048007c न हि ते वानरं तेजो रूपमात्रं तु वानरम्
5048008a तत्त्वतः कथयस्वाद्य ततो वानर मोक्ष्यसे
5048008c अनृतं वदतश्चापि दुर्लभं तव जीवितम्
5048009a अथ वा यन्निमित्तस्ते प्रवेशो रावणालये
5048010a एवमुक्तो हरिवरस्तदा रक्षोगणेश्वरम्
5048010c अब्रवीन्नास्मि शक्रस्य यमस्य वरुणस्य वा
5048011a धनदेन न मे सख्यं विष्णुना नास्मि चोदितः
5048011c जातिरेव मम त्वेषा वानरोऽहमिहागतः
5048012a दर्शने राक्षसेन्द्रस्य दुर्लभे तदिदं मया
5048012c वनं राक्षसराजस्य दर्शनार्थे विनाशितम्
5048013a ततस्ते राक्षसाः प्राप्ता बलिनो युद्धकाङ्क्षिणः
5048013c रक्षणार्थं च देहस्य प्रतियुद्धा मया रणे
5048014a अस्त्रपाशैर्न शक्योऽहं बद्धुं देवासुरैरपि
5048014c पितामहादेव वरो ममाप्येषोऽभ्युपागतः
5048015a राजानं द्रष्टुकामेन मयास्त्रमनुवर्तितम्
5048015c विमुक्तो अहमस्त्रेण राक्षसैस्त्वतिपीडितः
5048016a दूतोऽहमिति विज्ञेयो राघवस्यामितौजसः
5048016c श्रूयतां चापि वचनं मम पथ्यमिदं प्रभो
5049001a तं समीक्ष्य महासत्त्वं सत्त्ववान्हरिसत्तमः
5049001c वाक्यमर्थवदव्यग्रस्तमुवाच दशाननम्
5049002a अहं सुग्रीवसंदेशादिह प्राप्तस्तवालयम्
5049002c राक्षसेन्द्र हरीशस्त्वां भ्राता कुशलमब्रवीत्
5049003a भ्रातुः शृणु समादेशं सुग्रीवस्य महात्मनः
5049003c धर्मार्थोपहितं वाक्यमिह चामुत्र च क्षमम्
5049004a राजा दशरथो नाम रथकुञ्जरवाजिमान्
5049004c पितेव बन्धुर्लोकस्य सुरेश्वरसमद्युतिः
5049005a ज्येष्ठस्तस्य महाबाहुः पुत्रः प्रियकरः प्रभुः
5049005c पितुर्निदेशान्निष्क्रान्तः प्रविष्टो दण्डकावनम्
5049006a लक्ष्मणेन सह भ्रात्रा सीतया चापि भार्यया
5049006c रामो नाम महातेजा धर्म्यं पन्थानमाश्रितः
5049007a तस्य भार्या वने नष्टा सीता पतिमनुव्रता
5049007c वैदेहस्य सुता राज्ञो जनकस्य महात्मनः
5049008a स मार्गमाणस्तां देवीं राजपुत्रः सहानुजः
5049008c ऋश्यमूकमनुप्राप्तः सुग्रीवेण च संगतः
5049009a तस्य तेन प्रतिज्ञातं सीतायाः परिमार्गणम्
5049009c सुग्रीवस्यापि रामेण हरिराज्यं निवेदितम्
5049010a ततस्तेन मृधे हत्वा राजपुत्रेण वालिनम्
5049010c सुग्रीवः स्थापितो राज्ये हर्यृक्षाणां गणेश्वरः
5049011a स सीतामार्गणे व्यग्रः सुग्रीवः सत्यसंगरः
5049011c हरीन्संप्रेषयामास दिशः सर्वा हरीश्वरः
5049012a तां हरीणां सहस्राणि शतानि नियुतानि च
5049012c दिक्षु सर्वासु मार्गन्ते अधश्चोपरि चाम्बरे
5049013a वैनतेय समाः केचित्केचित्तत्रानिलोपमाः
5049013c असंगगतयः शीघ्रा हरिवीरा महाबलाः
5049014a अहं तु हनुमान्नाम मारुतस्यौरसः सुतः
5049014c सीतायास्तु कृते तूर्णं शतयोजनमायतम्
5049014e समुद्रं लङ्घयित्वैव तां दिदृक्षुरिहागतः
5049015a तद्भवान्दृष्टधर्मार्थस्तपः कृतपरिग्रहः
5049015c परदारान्महाप्राज्ञ नोपरोद्धुं त्वमर्हसि
5049016a न हि धर्मविरुद्धेषु बह्वपायेषु कर्मसु
5049016c मूलघातिषु सज्जन्ते बुद्धिमन्तो भवद्विधाः
5049017a कश्च लक्ष्मणमुक्तानां रामकोपानुवर्तिनाम्
5049017c शराणामग्रतः स्थातुं शक्तो देवासुरेष्वपि
5049018a न चापि त्रिषु लोकेषु राजन्विद्येत कश्चन
5049018c राघवस्य व्यलीकं यः कृत्वा सुखमवाप्नुयात्
5049019a तत्त्रिकालहितं वाक्यं धर्म्यमर्थानुबन्धि च
5049019c मन्यस्व नरदेवाय जानकी प्रतिदीयताम्
5049020a दृष्टा हीयं मया देवी लब्धं यदिह दुर्लभम्
5049020c उत्तरं कर्म यच्छेषं निमित्तं तत्र राघवः
5049021a लक्षितेयं मया सीता तथा शोकपरायणा
5049021c गृह्य यां नाभिजानासि पञ्चास्यामिव पन्नगीम्
5049022a नेयं जरयितुं शक्या सासुरैरमरैरपि
5049022c विषसंसृष्टमत्यर्थं भुक्तमन्नमिवौजसा
5049023a तपःसंतापलब्धस्ते योऽयं धर्मपरिग्रहः
5049023c न स नाशयितुं न्याय्य आत्मप्राणपरिग्रहः
5049024a अवध्यतां तपोभिर्यां भवान्समनुपश्यति
5049024c आत्मनः सासुरैर्देवैर्हेतुस्तत्राप्ययं महान्
5049025a सुग्रीवो न हि देवोऽयं नासुरो न च मानुषः
5049025c न राक्षसो न गन्धर्वो न यक्षो न च पन्नगः
5049026a मानुषो राघवो राजन्सुग्रीवश्च हरीश्वरः
5049026c तस्मात्प्राणपरित्राणं कथं राजन्करिष्यसि
5049027a न तु धर्मोपसंहारमधर्मफलसंहितम्
5049027c तदेव फलमन्वेति धर्मश्चाधर्मनाशनः
5049028a प्राप्तं धर्मफलं तावद्भवता नात्र संशयः
5049028c फलमस्याप्यधर्मस्य क्षिप्रमेव प्रपत्स्यसे
5049029a जनस्थानवधं बुद्ध्वा बुद्ध्वा वालिवधं तथा
5049029c रामसुग्रीवसख्यं च बुध्यस्व हितमात्मनः
5049030a कामं खल्वहमप्येकः सवाजिरथकुञ्जराम्
5049030c लङ्कां नाशयितुं शक्तस्तस्यैष तु विनिश्चयः
5049031a रामेण हि प्रतिज्ञातं हर्यृक्षगणसंनिधौ
5049031c उत्सादनममित्राणां सीता यैस्तु प्रधर्षिता
5049032a अपकुर्वन्हि रामस्य साक्षादपि पुरंदरः
5049032c न सुखं प्राप्नुयादन्यः किं पुनस्त्वद्विधो जनः
5049033a यां सीतेत्यभिजानासि येयं तिष्ठति ते वशे
5049033c कालरात्रीति तां विद्धि सर्वलङ्काविनाशिनीम्
5049034a तदलं कालपाशेन सीता विग्रहरूपिणा
5049034c स्वयं स्कन्धावसक्तेन क्षममात्मनि चिन्त्यताम्
5049035a सीतायास्तेजसा दग्धां रामकोपप्रपीडिताम्
5049035c दह्यमनामिमां पश्य पुरीं साट्टप्रतोलिकाम्
5049036a स सौष्ठवोपेतमदीनवादिनः; कपेर्निशम्याप्रतिमोऽप्रियं वचः
5049036c दशाननः कोपविवृत्तलोचनः; समादिशत्तस्य वधं महाकपेः
5050001a तस्य तद्वचनं श्रुत्वा वानरस्य महात्मनः
5050001c आज्ञापयद्वधं तस्य रावणः क्रोधमूर्छितः
5050002a वधे तस्य समाज्ञप्ते रावणेन दुरात्मना
5050002c निवेदितवतो दौत्यं नानुमेने विभीषणः
5050003a तं रक्षोऽधिपतिं क्रुद्धं तच्च कार्यमुपस्थितम्
5050003c विदित्वा चिन्तयामास कार्यं कार्यविधौ स्थितः
5050004a निश्चितार्थस्ततः साम्नापूज्य शत्रुजिदग्रजम्
5050004c उवाच हितमत्यर्थं वाक्यं वाक्यविशारदः
5050005a राजन्धर्मविरुद्धं च लोकवृत्तेश्च गर्हितम्
5050005c तव चासदृशं वीर कपेरस्य प्रमापणम्
5050006a असंशयं शत्रुरयं प्रवृद्धः; कृतं ह्यनेनाप्रियमप्रमेयम्
5050006c न दूतवध्यां प्रवदन्ति सन्तो; दूतस्य दृष्टा बहवो हि दण्डाः
5050007a वैरूप्यामङ्गेषु कशाभिघातो; मौण्ड्यं तथा लक्ष्मणसंनिपातः
5050007c एतान्हि दूते प्रवदन्ति दण्डा;न्वधस्तु दूतस्य न नः श्रुतोऽपि
5050008a कथं च धर्मार्थविनीतबुद्धिः; परावरप्रत्ययनिश्चितार्थः
5050008c भवद्विधः कोपवशे हि तिष्ठे;त्कोपं नियच्छन्ति हि सत्त्ववन्तः
5050009a न धर्मवादे न च लोकवृत्ते; न शास्त्रबुद्धिग्रहणेषु वापि
5050009c विद्येत कश्चित्तव वीरतुल्य;स्त्वं ह्युत्तमः सर्वसुरासुराणाम्
5050010a न चाप्यस्य कपेर्घाते कंचित्पश्याम्यहं गुणम्
5050010c तेष्वयं पात्यतां दण्डो यैरयं प्रेषितः कपिः
5050011a साधुर्वा यदि वासाधुर्परैरेष समर्पितः
5050011c ब्रुवन्परार्थं परवान्न दूतो वधमर्हति
5050012a अपि चास्मिन्हते राजन्नान्यं पश्यामि खेचरम्
5050012c इह यः पुनरागच्छेत्परं पारं महोदधिः
5050013a तस्मान्नास्य वधे यत्नः कार्यः परपुरंजय
5050013c भवान्सेन्द्रेषु देवेषु यत्नमास्थातुमर्हति
5050014a अस्मिन्विनष्टे न हि दूतमन्यं; पश्यामि यस्तौ नरराजपुत्रौ
5050014c युद्धाय युद्धप्रियदुर्विनीता;वुद्योजयेद्दीर्घपथावरुद्धौ
5050015a पराक्रमोत्साहमनस्विनां च; सुरासुराणामपि दुर्जयेन
5050015c त्वया मनोनन्दन नैरृतानां; युद्धायतिर्नाशयितुं न युक्ता
5050016a हिताश्च शूराश्च समाहिताश्च; कुलेषु जाताश्च महागुणेषु
5050016c मनस्विनः शस्त्रभृतां वरिष्ठाः; कोट्यग्रशस्ते सुभृताश्च योधाः
5050017a तदेकदेशेन बलस्य ताव;त्केचित्तवादेशकृतोऽपयान्तु
5050017c तौ राजपुत्रौ विनिगृह्य मूढौ; परेषु ते भावयितुं प्रभावम्
5051001a तस्य तद्वचनं श्रुत्वा दशग्रीवो महाबलः
5051001c देशकालहितं वाक्यं भ्रातुरुत्तममब्रवीत्
5051002a सम्यगुक्तं हि भवता दूतवध्या विगर्हिता
5051002c अवश्यं तु वधादन्यः क्रियतामस्य निग्रहः
5051003a कपीनां किल लाङ्गूलमिष्टं भवति भूषणम्
5051003c तदस्य दीप्यतां शीघ्रं तेन दग्धेन गच्छतु
5051004a ततः पश्यन्त्विमं दीनमङ्गवैरूप्यकर्शितम्
5051004c समित्रा ज्ञातयः सर्वे बान्धवाः ससुहृज्जनाः
5051005a आज्ञापयद्राक्षसेन्द्रः पुरं सर्वं सचत्वरम्
5051005c लाङ्गूलेन प्रदीप्तेन रक्षोभिः परिणीयताम्
5051006a तस्य तद्वचनं श्रुत्वा राक्षसाः कोपकर्कशाः
5051006c वेष्टन्ते तस्य लाङ्गूलं जीर्णैः कार्पासिकैः पटैः
5051007a संवेष्ट्यमाने लाङ्गूले व्यवर्धत महाकपिः
5051007c शुष्कमिन्धनमासाद्य वनेष्विव हुताशनः
5051008a तैलेन परिषिच्याथ तेऽग्निं तत्रावपातयन्
5051009a लाङ्गूलेन प्रदीप्तेन राक्षसांस्तानपातयत्
5051009c रोषामर्षपरीतात्मा बालसूर्यसमाननः
5051010a स भूयः संगतैः क्रूरै राकसैर्हरिसत्तमः
5051010c निबद्धः कृतवान्वीरस्तत्कालसदृशीं मतिम्
5051011a कामं खलु न मे शक्ता निबधस्यापि राक्षसाः
5051011c छित्त्वा पाशान्समुत्पत्य हन्यामहमिमान्पुनः
5051012a सर्वेषामेव पर्याप्तो राक्षसानामहं युधि
5051012c किं तु रामस्य प्रीत्यर्थं विषहिष्येऽहमीदृशम्
5051013a लङ्का चरयितव्या मे पुनरेव भवेदिति
5051013c रात्रौ न हि सुदृष्टा मे दुर्गकर्मविधानतः
5051013e अवश्यमेव द्रष्टव्या मया लङ्का निशाक्षये
5051014a कामं बन्धैश्च मे भूयः पुच्छस्योद्दीपनेन च
5051014c पीडां कुर्वन्तु रक्षांसि न मेऽस्ति मनसः श्रमः
5051015a ततस्ते संवृताकारं सत्त्ववन्तं महाकपिम्
5051015c परिगृह्य ययुर्हृष्टा राक्षसाः कपिकुञ्जरम्
5051016a शङ्खभेरीनिनादैस्तैर्घोषयन्तः स्वकर्मभिः
5051016c राक्षसाः क्रूरकर्माणश्चारयन्ति स्म तां पुरीम्
5051017a हनुमांश्चारयामास राक्षसानां महापुरीम्
5051017c अथापश्यद्विमानानि विचित्राणि महाकपिः
5051018a संवृतान्भूमिभागांश्च सुविभक्तांश्च चत्वरान्
5051018c रथ्याश्च गृहसंबाधाः कपिः शृङ्गाटकानि च
5051019a चत्वरेषु चतुष्केषु राजमार्गे तथैव च
5051019c घोषयन्ति कपिं सर्वे चारीक इति राक्षसाः
5051020a दीप्यमाने ततस्तस्य लाङ्गूलाग्रे हनूमतः
5051020c राक्षस्यस्ता विरूपाक्ष्यः शंसुर्देव्यास्तदप्रियम्
5051021a यस्त्वया कृतसंवादः सीते ताम्रमुखः कपिः
5051021c लाङ्गूलेन प्रदीप्तेन स एष परिणीयते
5051022a श्रुत्वा तद्वचनं क्रूरमात्मापहरणोपमम्
5051022c वैदेही शोकसंतप्ता हुताशनमुपागमत्
5051023a मङ्गलाभिमुखी तस्य सा तदासीन्महाकपेः
5051023c उपतस्थे विशालाक्षी प्रयता हव्यवाहनम्
5051024a यद्यस्ति पतिशुश्रूषा यद्यस्ति चरितं तपः
5051024c यदि चास्त्येकपत्नीत्वं शीतो भव हनूमतः
5051025a यदि कश्चिदनुक्रोशस्तस्य मय्यस्ति धीमतः
5051025c यदि वा भाग्यशेषं मे शीतो भव हनूमतः
5051026a यदि मां वृत्तसंपन्नां तत्समागमलालसाम्
5051026c स विजानाति धर्मात्मा शीतो भव हनूमतः
5051027a यदि मां तारयत्यार्यः सुग्रीवः सत्यसंगरः
5051027c अस्माद्दुःखान्महाबाहुः शीतो भव हनूमतः
5051028a ततस्तीक्ष्णार्चिरव्यग्रः प्रदक्षिणशिखोऽनलः
5051028c जज्वाल मृगशावाक्ष्याः शंसन्निव शिवं कपेः
5051029a दह्यमाने च लाङ्गूले चिन्तयामास वानरः
5051029c प्रदीप्तोऽग्निरयं कस्मान्न मां दहति सर्वतः
5051030a दृश्यते च महाज्वालः करोति च न मे रुजम्
5051030c शिशिरस्येव संपातो लाङ्गूलाग्रे प्रतिष्ठितः
5051031a अथ वा तदिदं व्यक्तं यद्दृष्टं प्लवता मया
5051031c रामप्रभावादाश्चर्यं पर्वतः सरितां पतौ
5051032a यदि तावत्समुद्रस्य मैनाकस्य च धीमथ
5051032c रामार्थं संभ्रमस्तादृक्किमग्निर्न करिष्यति
5051033a सीतायाश्चानृशंस्येन तेजसा राघवस्य च
5051033c पितुश्च मम सख्येन न मां दहति पावकः
5051034a भूयः स चिन्तयामास मुहूर्तं कपिकुञ्जरः
5051034c उत्पपाताथ वेगेन ननाद च महाकपिः
5051035a पुरद्वारं ततः श्रीमाञ्शैलशृङ्गमिवोन्नतम्
5051035c विभक्तरक्षःसंबाधमाससादानिलात्मजः
5051036a स भूत्वा शैलसंकाशः क्षणेन पुनरात्मवान्
5051036c ह्रस्वतां परमां प्राप्तो बन्धनान्यवशातयत्
5051037a विमुक्तश्चाभवच्छ्रीमान्पुनः पर्वतसंनिभः
5051037c वीक्षमाणश्च ददृशे परिघं तोरणाश्रितम्
5051038a स तं गृह्य महाबाहुः कालायसपरिष्कृतम्
5051038c रक्षिणस्तान्पुनः सर्वान्सूदयामास मारुतिः
5051039a स तान्निहत्वा रणचण्डविक्रमः; समीक्षमाणः पुनरेव लङ्काम्
5051039c प्रदीप्तलाङ्गूलकृतार्चिमाली; प्रकाशतादित्य इवांशुमाली
5052001a वीक्षमाणस्ततो लङ्कां कपिः कृतमनोरथः
5052001c वर्धमानसमुत्साहः कार्यशेषमचिन्तयत्
5052002a किं नु खल्वविशिष्टं मे कर्तव्यमिह साम्प्रतम्
5052002c यदेषां रक्षसां भूयः संतापजननं भवेत्
5052003a वनं तावत्प्रमथितं प्रकृष्टा राक्षसा हताः
5052003c बलैकदेशः क्षपितः शेषं दुर्गविनाशनम्
5052004a दुर्गे विनाशिते कर्म भवेत्सुखपरिश्रमम्
5052004c अल्पयत्नेन कार्येऽस्मिन्मम स्यात्सफलः श्रमः
5052005a यो ह्ययं मम लाङ्गूले दीप्यते हव्यवाहनः
5052005c अस्य संतर्पणं न्याय्यं कर्तुमेभिर्गृहोत्तमैः
5052006a ततः प्रदीप्तलाङ्गूलः सविद्युदिव तोयदः
5052006c भवनाग्रेषु लङ्काया विचचार महाकपिः
5052007a मुमोच हनुमानग्निं कालानलशिखोपमम्
5052008a श्वसनेन च संयोगादतिवेगो महाबलः
5052008c कालाग्निरिव जज्वाल प्रावर्धत हुताशनः
5052009a प्रदीप्तमग्निं पवनस्तेषु वेश्मसु चारयत्
5052010a तानि काञ्चनजालानि मुक्तामणिमयानि च
5052010c भवनान्यवशीर्यन्त रत्नवन्ति महान्ति च
5052011a तानि भग्नविमानानि निपेतुर्वसुधातले
5052011c भवनानीव सिद्धानामम्बरात्पुण्यसंक्षये
5052012a वज्रविद्रुमवैदूर्यमुक्तारजतसंहितान्
5052012c विचित्रान्भवनाद्धातून्स्यन्दमानान्ददर्श सः
5052013a नाग्निस्तृप्यति काष्ठानां तृणानां च यथा तथा
5052013c हनूमान्राक्षसेन्द्राणां वधे किंचिन्न तृप्यति
5052014a हुताशनज्वालसमावृता सा; हतप्रवीरा परिवृत्तयोधा
5052014c हनूमातः क्रोधबलाभिभूता; बभूव शापोपहतेव लङ्का
5052015a ससंभ्रमं त्रस्तविषण्णराक्षसां; समुज्ज्वलज्ज्वालहुताशनाङ्किताम्
5052015c ददर्श लङ्कां हनुमान्महामनाः; स्वयम्भुकोपोपहतामिवावनिम्
5052016a स राक्षसांस्तान्सुबहूंश्च हत्वा; वनं च भङ्क्त्वा बहुपादपं तत्
5052016c विसृज्य रक्षो भवनेषु चाग्निं; जगाम रामं मनसा महात्मा
5052017a लङ्कां समस्तां संदीप्य लाङ्गूलाग्निं महाकपिः
5052017c निर्वापयामास तदा समुद्रे हरिसत्तमः
5053001a संदीप्यमानां विध्वस्तां त्रस्तरक्षो गणां पुरीम्
5053001c अवेक्ष्य हानुमाँल्लङ्कां चिन्तयामास वानरः
5053002a तस्याभूत्सुमहांस्त्रासः कुत्सा चात्मन्यजायत
5053002c लङ्कां प्रदहता कर्म किंस्वित्कृतमिदं मया
5053003a धन्यास्ते पुरुषश्रेष्ठ ये बुद्ध्या कोपमुत्थितम्
5053003c निरुन्धन्ति महात्मानो दीप्तमग्निमिवाम्भसा
5053004a यदि दग्धा त्वियं लङ्का नूनमार्यापि जानकी
5053004c दग्धा तेन मया भर्तुर्हतं कार्यमजानता
5053005a यदर्थमयमारम्भस्तत्कार्यमवसादितम्
5053005c मया हि दहता लङ्कां न सीता परिरक्षिता
5053006a ईषत्कार्यमिदं कार्यं कृतमासीन्न संशयः
5053006c तस्य क्रोधाभिभूतेन मया मूलक्षयः कृतः
5053007a विनष्टा जानकी व्यक्तं न ह्यदग्धः प्रदृश्यते
5053007c लङ्कायाः कश्चिदुद्देशः सर्वा भस्मीकृता पुरी
5053008a यदि तद्विहतं कार्यं मया प्रज्ञाविपर्ययात्
5053008c इहैव प्राणसंन्यासो ममापि ह्यतिरोचते
5053009a किमग्नौ निपताम्यद्य आहोस्विद्वडवामुखे
5053009c शरीरमाहो सत्त्वानां दद्मि सागरवासिनाम्
5053010a कथं हि जीवता शक्यो मया द्रष्टुं हरीश्वरः
5053010c तौ वा पुरुषशार्दूलौ कार्यसर्वस्वघातिना
5053011a मया खलु तदेवेदं रोषदोषात्प्रदर्शितम्
5053011c प्रथितं त्रिषु लोकेषु कपितमनवस्थितम्
5053012a धिगस्तु राजसं भावमनीशमनवस्थितम्
5053012c ईश्वरेणापि यद्रागान्मया सीता न रक्षिता
5053013a विनष्टायां तु सीतायां तावुभौ विनशिष्यतः
5053013c तयोर्विनाशे सुग्रीवः सबन्धुर्विनशिष्यति
5053014a एतदेव वचः श्रुत्वा भरतो भ्रातृवत्सलः
5053014c धर्मात्मा सहशत्रुघ्नः कथं शक्ष्यति जीवितुम्
5053015a इक्ष्वाकुवंशे धर्मिष्ठे गते नाशमसंशयम्
5053015c भविष्यन्ति प्रजाः सर्वाः शोकसंतापपीडिताः
5053016a तदहं भाग्यरहितो लुप्तधर्मार्थसंग्रहः
5053016c रोषदोषपरीतात्मा व्यक्तं लोकविनाशनः
5053017a इति चिन्तयतस्तस्य निमित्तान्युपपेदिरे
5053017c पूरमप्युपलब्धानि साक्षात्पुनरचिन्तयत्
5053018a अथ वा चारुसर्वाङ्गी रक्षिता स्वेन तेजसा
5053018c न नशिष्यति कल्याणी नाग्निरग्नौ प्रवर्तते
5053019a न हि धर्मान्मनस्तस्य भार्याममिततेजसः
5053019c स्वचारित्राभिगुप्तां तां स्प्रष्टुमर्हति पावकः
5053020a नूनं रामप्रभावेन वैदेह्याः सुकृतेन च
5053020c यन्मां दहनकर्मायं नादहद्धव्यवाहनः
5053021a त्रयाणां भरतादीनां भ्रातॄणां देवता च या
5053021c रामस्य च मनःकान्ता सा कथं विनशिष्यति
5053022a यद्वा दहनकर्मायं सर्वत्र प्रभुरव्ययः
5053022c न मे दहति लाङ्गूलं कथमार्यां प्रधक्ष्यति
5053023a तपसा सत्यवाक्येन अनन्यत्वाच्च भर्तरि
5053023c अपि सा निर्दहेदग्निं न तामग्निः प्रधक्ष्यति
5053024a स तथा चिन्तयंस्तत्र देव्या धर्मपरिग्रहम्
5053024c शुश्राव हनुमान्वाक्यं चारणानां महात्मनाम्
5053025a अहो खलु कृतं कर्म दुर्विषह्यं हनूमता
5053025c अग्निं विसृजताभीक्ष्णं भीमं राक्षससद्मनि
5053026a दग्धेयं नगरी लङ्का साट्टप्राकारतोरणा
5053026c जानकी न च दग्धेति विस्मयोऽद्भुत एव नः
5053027a स निमित्तैश्च दृष्टार्थैः कारणैश्च महागुणैः
5053027c ऋषिवाक्यैश्च हनुमानभवत्प्रीतमानसः
5053028a ततः कपिः प्राप्तमनोरथार्थ;स्तामक्षतां राजसुतां विदित्वा
5053028c प्रत्यक्षतस्तां पुनरेव दृष्ट्वा; प्रतिप्रयाणाय मतिं चकार
5054001a ततस्तु शिंशपामूले जानकीं पर्यवस्थिताम्
5054001c अभिवाद्याब्रवीद्दिष्ट्या पश्यामि त्वामिहाक्षताम्
5054002a ततस्तं प्रस्थितं सीता वीक्षमाणा पुनः पुनः
5054002c भर्तृस्नेहान्वितं वाक्यं हनूमन्तमभाषत
5054003a काममस्य त्वमेवैकः कार्यस्य परिसाधने
5054003c पर्याप्तः परवीरघ्न यशस्यस्ते बलोदयः
5054004a बलैस्तु संकुलां कृत्वा लङ्कां परबलार्दनः
5054004c मां नयेद्यदि काकुत्स्थस्तस्य तत्सादृशं भवेत्
5054005a तद्यथा तस्य विक्रान्तमनुरूपं महात्मनः
5054005c भवत्याहवशूरस्य तत्त्वमेवोपपादय
5054006a तदर्थोपहितं वाक्यं प्रश्रितं हेतुसंहितम्
5054006c निशम्य हनुमांस्तस्या वाक्यमुत्तरमब्रवीत्
5054007a क्षिप्रमेष्यति काकुत्स्थो हर्यृक्षप्रवरैर्वृतः
5054007c यस्ते युधि विजित्यारीञ्शोकं व्यपनयिष्यति
5054008a एवमाश्वास्य वैदेहीं हनूमान्मारुतात्मजः
5054008c गमनाय मतिं कृत्वा वैदेहीमभ्यवादयत्
5054009a ततः स कपिशार्दूलः स्वामिसंदर्शनोत्सुकः
5054009c आरुरोह गिरिश्रेष्ठमरिष्टमरिमर्दनः
5054010a तुङ्गपद्मकजुष्टाभिर्नीलाभिर्वनराजिभिः
5054010c सालतालाश्वकर्णैश्च वंशैश्च बहुभिर्वृतम्
5054011a लतावितानैर्विततैः पुष्पवद्भिरलंकृतम्
5054011c नानामृगगणाकीर्णं धातुनिष्यन्दभूषितम्
5054012a बहुप्रस्रवणोपेतं शिलासंचयसंकटम्
5054012c महर्षियक्षगन्धर्वकिंनरोरगसेवितम्
5054013a लतापादपसंबाधं सिंहाकुलितकन्दरम्
5054013c व्याघ्रसंघसमाकीर्णं स्वादुमूलफलद्रुमम्
5054014a तमारुरोहातिबलः पर्वतं प्लवगोत्तमः
5054014c रामदर्शनशीघ्रेण प्रहर्षेणाभिचोदितः
5054015a तेन पादतलाक्रान्ता रम्येषु गिरिसानुषु
5054015c सघोषाः समशीर्यन्त शिलाश्चूर्णीकृतास्ततः
5054016a स तमारुह्य शैलेन्द्रं व्यवर्धत महाकपिः
5054016c दक्षिणादुत्तरं पारं प्रार्थयँल्लवणाम्भसः
5054017a अधिरुह्य ततो वीरः पर्वतं पवनात्मजः
5054017c ददर्श सागरं भीमं मीनोरगनिषेवितम्
5054018a स मारुत इवाकाशं मारुतस्यात्मसंभवः
5054018c प्रपेदे हरिशार्दूलो दक्षिणादुत्तरां दिशम्
5054019a स तदा पीडितस्तेन कपिना पर्वतोत्तमः
5054019c ररास सह तैर्भूतैः प्राविशद्वसुधातलम्
5054019e कम्पमानैश्च शिखरैः पतद्भिरपि च द्रुमैः
5054020a तस्योरुवेगान्मथिताः पादपाः पुष्पशालिनः
5054020c निपेतुर्भूतले रुग्णाः शक्रायुधहता इव
5054021a कन्दरोदरसंस्थानां पीडितानां महौजसाम्
5054021c सिंहानां निनदो भीमो नभो भिन्दन्स शुश्रुवे
5054022a स्रस्तव्याविद्धवसना व्याकुलीकृतभूषणा
5054022c विद्याधर्यः समुत्पेतुः सहसा धरणीधरात्
5054023a अतिप्रमाणा बलिनो दीप्तजिह्वा महाविषाः
5054023c निपीडितशिरोग्रीवा व्यवेष्टन्त महाहयः
5054024a किंनरोरगगन्धर्वयक्षविद्याधरास्तथा
5054024c पीडितं तं नगवरं त्यक्त्वा गगनमास्थिताः
5054025a स च भूमिधरः श्रीमान्बलिना तेन पीडितः
5054025c सवृक्षशिखरोदग्राः प्रविवेश रसातलम्
5054026a दशयोजनविस्तारस्त्रिंशद्योजनमुच्छ्रितः
5054026c धरण्यां समतां यातः स बभूव धराधरः
5055001a सचन्द्रकुमुदं रम्यं सार्ककारण्डवं शुभम्
5055001c तिष्यश्रवणकदम्बमभ्रशैवलशाद्वलम्
5055002a पुनर्वसु महामीनं लोहिताङ्गमहाग्रहम्
5055002c ऐरावतमहाद्वीपं स्वातीहंसविलोडितम्
5055003a वातसंघातजातोर्मिं चन्द्रांशुशिशिराम्बुमत्
5055003c भुजंगयक्षगन्धर्वप्रबुद्धकमलोत्पलम्
5055004a ग्रसमान इवाकाशं ताराधिपमिवालिखन्
5055004c हरन्निव सनक्षत्रं गगनं सार्कमण्डलम्
5055005a मारुतस्यालयं श्रीमान्कपिर्व्योमचरो महान्
5055005c हनूमान्मेघजालानि विकर्षन्निव गच्छति
5055006a पाण्डुरारुणवर्णानि नीलमाञ्जिष्ठकानि च
5055006c हरितारुणवर्णानि महाभ्राणि चकाशिरे
5055007a प्रविशन्नभ्रजालानि निष्क्रमंश्च पुनः पुनः
5055007c प्रच्छन्नश्च प्रकाशश्च चन्द्रमा इव लक्ष्यते
5055008a नदन्नादेन महता मेघस्वनमहास्वनः
5055008c आजगाम महातेजाः पुनर्मध्येन सागरम्
5055009a पर्वतेन्द्रं सुनाभं च समुपस्पृश्य वीर्यवान्
5055009c ज्यामुक्त इव नाराचो महावेगोऽभ्युपागतः
5055010a स किंचिदनुसंप्राप्तः समालोक्य महागिरिम्
5055010c महेन्द्रमेघसंकाशं ननाद हरिपुंगवः
5055011a निशम्य नदतो नादं वानरास्ते समन्ततः
5055011c बभूवुरुत्सुकाः सर्वे सुहृद्दर्शनकाङ्क्षिणः
5055012a जाम्बवान्स हरिश्रेष्ठः प्रीतिसंहृष्टमानसः
5055012c उपामन्त्र्य हरीन्सर्वानिदं वचनमब्रवीत्
5055013a सर्वथा कृतकार्योऽसौ हनूमान्नात्र संशयः
5055013c न ह्यस्याकृतकार्यस्य नाद एवंविधो भवेत्
5055014a तस्या बाहूरुवेगं च निनादं च महात्मनः
5055014c निशम्य हरयो हृष्टाः समुत्पेतुस्ततस्ततः
5055015a ते नगाग्रान्नगाग्राणि शिखराच्छिखराणि च
5055015c प्रहृष्टाः समपद्यन्त हनूमन्तं दिदृक्षवः
5055016a ते प्रीताः पादपाग्रेषु गृह्य शाखाः सुपुष्पिताः
5055016c वासांसीव प्रकाशानि समाविध्यन्त वानराः
5055017a तमभ्रघनसंकाशमापतन्तं महाकपिम्
5055017c दृष्ट्वा ते वानराः सर्वे तस्थुः प्राञ्जलयस्तदा
5055018a ततस्तु वेगवांस्तस्य गिरेर्गिरिनिभः कपिः
5055018c निपपात महेन्द्रस्य शिखरे पादपाकुले
5055019a ततस्ते प्रीतमनसः सर्वे वानरपुंगवाः
5055019c हनूमन्तं महात्मानं परिवार्योपतस्थिरे
5055020a परिवार्य च ते सर्वे परां प्रीतिमुपागताः
5055020c प्रहृष्टवदनाः सर्वे तमरोगमुपागतम्
5055021a उपायनानि चादाय मूलानि च फलानि च
5055021c प्रत्यर्चयन्हरिश्रेष्ठं हरयो मारुतात्मजम्
5055022a विनेदुर्मुदिताः केचिच्चक्रुः किल किलां तथा
5055022c हृष्टाः पादपशाखाश्च आनिन्युर्वानरर्षभाः
5055023a हनूमांस्तु गुरून्वृद्धाञ्जाम्बवत्प्रमुखांस्तदा
5055023c कुमारमङ्गदं चैव सोऽवन्दत महाकपिः
5055024a स ताभ्यां पूजितः पूज्यः कपिभिश्च प्रसादितः
5055024c दृष्टा देवीति विक्रान्तः संक्षेपेण न्यवेदयत्
5055025a निषसाद च हस्तेन गृहीत्वा वालिनः सुतम्
5055025c रमणीये वनोद्देशे महेन्द्रस्य गिरेस्तदा
5055026a हनूमानब्रवीद्धृष्टस्तदा तान्वानरर्षभान्
5055026c अशोकवनिकासंस्था दृष्टा सा जनकात्मजा
5055027a रक्ष्यमाणा सुघोराभी राक्षसीभिरनिन्दिता
5055027c एकवेणीधरा बाला रामदर्शनलालसा
5055027e उपवासपरिश्रान्ता मलिना जटिला कृशा
5055028a ततो दृष्टेति वचनं महार्थममृतोपमम्
5055028c निशम्य मारुतेः सर्वे मुदिता वानरा भवन्
5055029a क्ष्वेडन्त्यन्ये नदन्त्यन्ये गर्जन्त्यन्ये महाबलाः
5055029c चक्रुः किल किलामन्ये प्रतिगर्जन्ति चापरे
5055030a केचिदुच्छ्रितलाङ्गूलाः प्रहृष्टाः कपिकुञ्जराः
5055030c अञ्चितायतदीर्घाणि लाङ्गूलानि प्रविव्यधुः
5055031a अपरे तु हनूमन्तं वानरा वारणोपमम्
5055031c आप्लुत्य गिरिशृङ्गेभ्यः संस्पृशन्ति स्म हर्षिताः
5055032a उक्तवाक्यं हनूमन्तमङ्गदस्तु तदाब्रवीत्
5055032c सर्वेषां हरिवीराणां मध्ये वाचमनुत्तमाम्
5055033a सत्त्वे वीर्ये न ते कश्चित्समो वानरविद्यते
5055033c यदवप्लुत्य विस्तीर्णं सागरं पुनरागतः
5055034a दिष्ट्या दृष्टा त्वया देवी रामपत्नी यशस्विनी
5055034c दिष्ट्या त्यक्ष्यति काकुत्स्थः शोकं सीता वियोगजम्
5055035a ततोऽङ्गदं हनूमन्तं जाम्बवन्तं च वानराः
5055035c परिवार्य प्रमुदिता भेजिरे विपुलाः शिलाः
5055036a श्रोतुकामाः समुद्रस्य लङ्घनं वानरोत्तमाः
5055036c दर्शनं चापि लङ्कायाः सीताया रावणस्य च
5055036e तस्थुः प्राञ्जलयः सर्वे हनूमद्वदनोन्मुखाः
5055037a तस्थौ तत्राङ्गदः श्रीमान्वानरैर्बहुभिर्वृतः
5055037c उपास्यमानो विबुधैर्दिवि देवपतिर्यथा
5055038a हनूमता कीर्तिमता यशस्विना; तथाङ्गदेनाङ्गदबद्धबाहुना
5055038c मुदा तदाध्यासितमुन्नतं मह;न्महीधराग्रं ज्वलितं श्रियाभवत्
5056001a ततस्तस्य गिरेः शृङ्गे महेन्द्रस्य महाबलाः
5056001c हनुमत्प्रमुखाः प्रीतिं हरयो जग्मुरुत्तमाम्
5056002a तं ततः प्रतिसंहृष्टः प्रीतिमन्तं महाकपिम्
5056002c जाम्बवान्कार्यवृत्तान्तमपृच्छदनिलात्मजम्
5056003a कथं दृष्टा त्वया देवी कथं वा तत्र वर्तते
5056003c तस्यां वा स कथं वृत्तः क्रूरकर्मा दशाननः
5056004a तत्त्वतः सर्वमेतन्नः प्रब्रूहि त्वं महाकपे
5056004c श्रुतार्थाश्चिन्तयिष्यामो भूयः कार्यविनिश्चयम्
5056005a यश्चार्थस्तत्र वक्तव्यो गतैरस्माभिरात्मवान्
5056005c रक्षितव्यं च यत्तत्र तद्भवान्व्याकरोतु नः
5056006a स नियुक्तस्ततस्तेन संप्रहृष्टतनूरुहः
5056006c नमस्यञ्शिरसा देव्यै सीतायै प्रत्यभाषत
5056007a प्रत्यक्षमेव भवतां महेन्द्राग्रात्खमाप्लुतः
5056007c उदधेर्दक्षिणं पारं काङ्क्षमाणः समाहितः
5056008a गच्छतश्च हि मे घोरं विघ्नरूपमिवाभवत्
5056008c काञ्चनं शिखरं दिव्यं पश्यामि सुमनोहरम्
5056009a स्थितं पन्थानमावृत्य मेने विघ्नं च तं नगम्
5056010a उपसंगम्य तं दिव्यं काञ्चनं नगसत्तमम्
5056010c कृता मे मनसा बुद्धिर्भेत्तव्योऽयं मयेति च
5056011a प्रहतं च मया तस्य लाङ्गूलेन महागिरेः
5056011c शिखरं सूर्यसंकाशं व्यशीर्यत सहस्रधा
5056012a व्यवसायं च मे बुद्ध्वा स होवाच महागिरिः
5056012c पुत्रेति मधुरां बाणीं मनःप्रह्लादयन्निव
5056013a पितृव्यं चापि मां विद्धि सखायं मातरिश्वनः
5056013c मैनाकमिति विख्यातं निवसन्तं महोदधौ
5056014a पक्ष्ववन्तः पुरा पुत्र बभूवुः पर्वतोत्तमाः
5056014c छन्दतः पृथिवीं चेरुर्बाधमानाः समन्ततः
5056015a श्रुत्वा नगानां चरितं महेन्द्रः पाकशासनः
5056015c चिच्छेद भगवान्पक्षान्वज्रेणैषां सहस्रशः
5056016a अहं तु मोक्षितस्तस्मात्तव पित्रा महात्मना
5056016c मारुतेन तदा वत्स प्रक्षिप्तोऽस्मि महार्णवे
5056017a रामस्य च मया साह्ये वर्तितव्यमरिंदम
5056017c रामो धर्मभृतां श्रेष्ठो महेन्द्रसमविक्रमः
5056018a एतच्छ्रुत्वा मया तस्य मैनाकस्य महात्मनः
5056018c कार्यमावेद्य तु गिरेरुद्धतं च मनो मम
5056019a तेन चाहमनुज्ञातो मैनाकेन महात्मना
5056019c उत्तमं जवमास्थाय शेषमध्वानमास्थितः
5056020a ततोऽहं सुचिरं कालं वेगेनाभ्यगमं पथि
5056020c ततः पश्याम्यहं देवीं सुरसां नागमातरम्
5056021a समुद्रमध्ये सा देवी वचनं मामभाषत
5056021c मम भक्ष्यः प्रदिष्टस्त्वममारैर्हरिसत्तमम्
5056021e ततस्त्वां भक्षयिष्यामि विहितस्त्वं चिरस्य मे
5056022a एवमुक्तः सुरसया प्राञ्जलिः प्रणतः स्थितः
5056022c विवर्णवदनो भूत्वा वाक्यं चेदमुदीरयम्
5056023a रामो दाशरथिः श्रीमान्प्रविष्टो दण्डकावनम्
5056023c लक्ष्मणेन सह भ्रात्रा सीतया च परंतपः
5056024a तस्य सीता हृता भार्या रावणेन दुरात्मना
5056024c तस्याः सकाशं दूतोऽहं गमिष्ये रामशासनात्
5056025a कर्तुमर्हसि रामस्य साह्यं विषयवासिनि
5056026a अथ वा मैथिलीं दृष्ट्वा रामं चाक्लिष्टकारिणम्
5056026c आगमिष्यामि ते वक्त्रं सत्यं प्रतिशृणोति मे
5056027a एवमुक्ता मया सा तु सुरसा कामरूपिणी
5056027c अब्रवीन्नातिवर्तेत कश्चिदेष वरो मम
5056028a एवमुक्तः सुरसया दशयोजनमायतः
5056028c ततोऽर्धगुणविस्तारो बभूवाहं क्षणेन तु
5056029a मत्प्रमाणानुरूपं च व्यादितं तन्मुखं तया
5056029c तद्दृष्ट्वा व्यादितं त्वास्यं ह्रस्वं ह्यकरवं वपुः
5056030a तस्मिन्मुहूर्ते च पुनर्बभूवाङ्गुष्ठसंमितः
5056030c अभिपत्याशु तद्वक्त्रं निर्गतोऽहं ततः क्षणात्
5056031a अब्रवीत्सुरसा देवी स्वेन रूपेण मां पुनः
5056031c अर्थसिद्ध्यै हरिश्रेष्ठ गच्छ सौम्य यथासुखम्
5056032a समानय च वैदेहीं राघवेण महात्मना
5056032c सुखी भव महाबाहो प्रीतास्मि तव वानर
5056033a ततोऽहं साधु साध्वीति सर्वभूतैः प्रशंसितः
5056033c ततोऽन्तरिक्षं विपुलं प्लुतोऽहं गरुडो यथा
5056034a छाया मे निगृहीता च न च पश्यामि किंचन
5056034c सोऽहं विगतवेगस्तु दिशो दश विलोकयन्
5056034e न किंचित्तत्र पश्यामि येन मेऽपहृता गतिः
5056035a ततो मे बुद्धिरुत्पन्ना किं नाम गमने मम
5056035c ईदृशो विघ्न उत्पन्नो रूपं यत्र न दृश्यते
5056036a अधो भागेन मे दृष्टिः शोचता पातिता मया
5056036c ततोऽद्राक्षमहं भीमां राक्षसीं सलिले शयाम्
5056037a प्रहस्य च महानादमुक्तोऽहं भीमया तया
5056037c अवस्थितमसंभ्रान्तमिदं वाक्यमशोभनम्
5056038a क्वासि गन्ता महाकाय क्षुधिताया ममेप्सितः
5056038c भक्षः प्रीणय मे देहं चिरमाहारवर्जितम्
5056039a बाढमित्येव तां वाणीं प्रत्यगृह्णामहं ततः
5056039c आस्य प्रमाणादधिकं तस्याः कायमपूरयम्
5056040a तस्याश्चास्यं महद्भीमं वर्धते मम भक्षणे
5056040c न च मां सा तु बुबुधे मम वा विकृतं कृतम्
5056041a ततोऽहं विपुलं रूपं संक्षिप्य निमिषान्तरात्
5056041c तस्या हृदयमादाय प्रपतामि नभस्तलम्
5056042a सा विसृष्टभुजा भीमा पपात लवणाम्भसि
5056042c मया पर्वतसंकाशा निकृत्तहृदया सती
5056043a शृणोमि खगतानां च सिद्धानां चारणैः सह
5056043c राक्षसी सिंहिका भीमा क्षिप्रं हनुमता हृता
5056044a तां हत्वा पुनरेवाहं कृत्यमात्ययिकं स्मरन्
5056044c गत्वा च महदध्वानं पश्यामि नगमण्डितम्
5056044e दक्षिणं तीरमुदधेर्लङ्का यत्र च सा पुरी
5056045a अस्तं दिनकरे याते रक्षसां निलयं पुरीम्
5056045c प्रविष्टोऽहमविज्ञातो रक्षोभिर्भीमविक्रमैः
5056046a तत्राहं सर्वरात्रं तु विचिन्वञ्जनकात्मजाम्
5056046c रावणान्तःपुरगतो न चापश्यं सुमध्यमाम्
5056047a ततः सीतामपश्यंस्तु रावणस्य निवेशने
5056047c शोकसागरमासाद्य न पारमुपलक्षये
5056048a शोचता च मया दृष्टं प्राकारेण समावृतम्
5056048c काञ्चनेन विकृष्टेन गृहोपवनमुत्तमम्
5056049a स प्राकारमवप्लुत्य पश्यामि बहुपादपम्
5056050a अशोकवनिकामध्ये शिंशपापादपो महान्
5056050c तमारुह्य च पश्यामि काञ्चनं कदली वनम्
5056051a अदूराच्छिंशपावृक्षात्पश्यामि वनवर्णिनीम्
5056051c श्यामां कमलपत्राक्षीमुपवासकृशाननाम्
5056052a राक्षसीभिर्विरूपाभिः क्रूराभिरभिसंवृताम्
5056052c मांसशोणितभक्ष्याभिर्व्याघ्रीभिर्हरिणीं यथा
5056053a तां दृष्ट्वा तादृशीं नारीं रामपत्नीमनिन्दिताम्
5056053c तत्रैव शिंशपावृक्षे पश्यन्नहमवस्थितः
5056054a ततो हलहलाशब्दं काञ्चीनूपुरमिश्रितम्
5056054c शृणोम्यधिकगम्भीरं रावणस्य निवेशने
5056055a ततोऽहं परमोद्विग्नः स्वरूपं प्रत्यसंहरम्
5056055c अहं च शिंशपावृक्षे पक्षीव गहने स्थितः
5056056a ततो रावणदाराश्च रावणश्च महाबलः
5056056c तं देशं समनुप्राप्ता यत्र सीताभवत्स्थिता
5056057a तं दृष्ट्वाथ वरारोहा सीता रक्षोगणेश्वरम्
5056057c संकुच्योरू स्तनौ पीनौ बाहुभ्यां परिरभ्य च
5056058a तामुवाच दशग्रीवः सीतां परमदुःखिताम्
5056058c अवाक्शिराः प्रपतितो बहु मन्यस्व मामिति
5056059a यदि चेत्त्वं तु मां दर्पान्नाभिनन्दसि गर्विते
5056059c द्विमासानन्तरं सीते पास्यामि रुधिरं तव
5056060a एतच्छ्रुत्वा वचस्तस्य रावणस्य दुरात्मनः
5056060c उवाच परमक्रुद्धा सीता वचनमुत्तमम्
5056061a राक्षसाधम रामस्य भार्याममिततेजसः
5056061c इक्ष्वाकुकुलनाथस्य स्नुषां दशरथस्य च
5056061e अवाच्यं वदतो जिह्वा कथं न पतिता तव
5056062a किंस्विद्वीर्यं तवानार्य यो मां भर्तुरसंनिधौ
5056062c अपहृत्यागतः पाप तेनादृष्टो महात्मना
5056063a न त्वं रामस्य सदृशो दास्येऽप्यस्या न युज्यसे
5056063c यज्ञीयः सत्यवाक्चैव रणश्लाघी च राघवः
5056064a जानक्या परुषं वाक्यमेवमुक्तो दशाननः
5056064c जज्वाल सहसा कोपाच्चितास्थ इव पावकः
5056065a विवृत्य नयने क्रूरे मुष्टिमुद्यम्य दक्षिणम्
5056065c मैथिलीं हन्तुमारब्धः स्त्रीभिर्हाहाकृतं तदा
5056066a स्त्रीणां मध्यात्समुत्पत्य तस्य भार्या दुरात्मनः
5056066c वरा मन्दोदरी नाम तया स प्रतिषेधितः
5056067a उक्तश्च मधुरां वाणीं तया स मदनार्दितः
5056067c सीतया तव किं कार्यं महेन्द्रसमविक्रम
5056067e मया सह रमस्वाद्य मद्विशिष्टा न जानकी
5056068a देवगन्धर्वकन्याभिर्यक्षकन्याभिरेव च
5056068c सार्धं प्रभो रमस्वेह सीतया किं करिष्यसि
5056069a ततस्ताभिः समेताभिर्नारीभिः स महाबलः
5056069c उत्थाप्य सहसा नीतो भवनं स्वं निशाचरः
5056070a याते तस्मिन्दशग्रीवे राक्षस्यो विकृताननाः
5056070c सीतां निर्भर्त्सयामासुर्वाक्यैः क्रूरैः सुदारुणैः
5056071a तृणवद्भाषितं तासां गणयामास जानकी
5056071c तर्जितं च तदा तासां सीतां प्राप्य निरर्थकम्
5056072a वृथागर्जितनिश्चेष्टा राक्षस्यः पिशिताशनाः
5056072c रावणाय शशंसुस्ताः सीताव्यवसितं महत्
5056073a ततस्ताः सहिताः सर्वा विहताशा निरुद्यमाः
5056073c परिक्षिप्य समन्तात्तां निद्रावशमुपागताः
5056074a तासु चैव प्रसुप्तासु सीता भर्तृहिते रता
5056074c विलप्य करुणं दीना प्रशुशोच सुदुःखिता
5056075a तां चाहं तादृशीं दृष्ट्वा सीताया दारुणां दशाम्
5056075c चिन्तयामास विश्रान्तो न च मे निर्वृतं मनः
5056076a संभाषणार्थे च मया जानक्याश्चिन्तितो विधिः
5056076c इक्ष्वाकुकुलवंशस्तु ततो मम पुरस्कृतः
5056077a श्रुत्वा तु गदितां वाचं राजर्षिगणपूजिताम्
5056077c प्रत्यभाषत मां देवी बाष्पैः पिहितलोचना
5056078a कस्त्वं केन कथं चेह प्राप्तो वानरपुंगव
5056078c का च रामेण ते प्रीतिस्तन्मे शंसितुमर्हसि
5056079a तस्यास्तद्वचनं श्रुत्वा अहमप्यब्रुवं वचः
5056079c देवि रामस्य भर्तुस्ते सहायो भीमविक्रमः
5056079e सुग्रीवो नाम विक्रान्तो वानरेन्दो महाबलः
5056080a तस्य मां विद्धि भृत्यं त्वं हनूमन्तमिहागतम्
5056080c भर्त्राहं प्रहितस्तुभ्यं रामेणाक्लिष्टकर्मणा
5056081a इदं च पुरुषव्याघ्रः श्रीमान्दाशरथिः स्वयम्
5056081c अङ्गुलीयमभिज्ञानमदात्तुभ्यं यशस्विनि
5056082a तदिच्छामि त्वयाज्ञप्तं देवि किं करवाण्यहम्
5056082c रामलक्ष्मणयोः पार्श्वं नयामि त्वां किमुत्तरम्
5056083a एतच्छ्रुत्वा विदित्वा च सीता जनकनन्दिनी
5056083c आह रावणमुत्साद्य राघवो मां नयत्विति
5056084a प्रणम्य शिरसा देवीमहमार्यामनिन्दिताम्
5056084c राघवस्य मनोह्लादमभिज्ञानमयाचिषम्
5056085a एवमुक्ता वरारोहा मणिप्रवरमुत्तमम्
5056085c प्रायच्छत्परमोद्विग्ना वाचा मां संदिदेश ह
5056086a ततस्तस्यै प्रणम्याहं राजपुत्र्यै समाहितः
5056086c प्रदक्षिणं परिक्राममिहाभ्युद्गतमानसः
5056087a उत्तरं पुनरेवाह निश्चित्य मनसा तदा
5056087c हनूमन्मम वृत्तान्तं वक्तुमर्हसि राघवे
5056088a यथा श्रुत्वैव नचिरात्तावुभौ रामलक्ष्मणौ
5056088c सुग्रीवसहितौ वीरावुपेयातां तथा कुरु
5056089a यद्यन्यथा भवेदेतद्द्वौ मासौ जीवितं मम
5056089c न मां द्रक्ष्यति काकुत्स्थो म्रिये साहमनाथवत्
5056090a तच्छ्रुत्वा करुणं वाक्यं क्रोधो मामभ्यवर्तत
5056090c उत्तरं च मया दृष्टं कार्यशेषमनन्तरम्
5056091a ततोऽवर्धत मे कायस्तदा पर्वतसंनिभः
5056091c युद्धकाङ्क्षी वनं तच्च विनाशयितुमारभे
5056092a तद्भग्नं वनषण्डं तु भ्रान्तत्रस्तमृगद्विजम्
5056092c प्रतिबुद्धा निरीक्षन्ते राक्षस्यो विकृताननाः
5056093a मां च दृष्ट्वा वने तस्मिन्समागम्य ततस्ततः
5056093c ताः समभ्यागताः क्षिप्रं रावणायाचचक्षिरे
5056094a राजन्वनमिदं दुर्गं तव भग्नं दुरात्मना
5056094c वानरेण ह्यविज्ञाय तव वीर्यं महाबल
5056095a दुर्बुद्धेस्तस्य राजेन्द्र तव विप्रियकारिणः
5056095c वधमाज्ञापय क्षिप्रं यथासौ विलयं व्रजेत्
5056096a तच्छ्रुत्वा राक्षसेन्द्रेण विसृष्टा भृशदुर्जयाः
5056096c राक्षसाः किंकरा नाम रावणस्य मनोऽनुगाः
5056097a तेषामशीतिसाहस्रं शूलमुद्गरपाणिनाम्
5056097c मया तस्मिन्वनोद्देशे परिघेण निषूदितम्
5056098a तेषां तु हतशेषा ये ते गता लघुविक्रमाः
5056098c निहतं च मया सैन्यं रावणायाचचक्षिरे
5056099a ततो मे बुद्धिरुत्पन्ना चैत्यप्रासादमाक्रमम्
5056100a तत्रस्थान्राक्षसान्हत्वा शतं स्तम्भेन वै पुनः
5056100c ललाम भूतो लङ्काया मया विध्वंसितो रुषा
5056101a ततः प्रहस्तस्य सुतं जम्बुमालिनमादिशत्
5056102a तमहं बलसंपन्नं राक्षसं रणकोविदम्
5056102c परिघेणातिघोरेण सूदयामि सहानुगम्
5056103a तच्छ्रुत्वा राक्षसेन्द्रस्तु मन्त्रिपुत्रान्महाबलान्
5056103c पदातिबलसंपन्नान्प्रेषयामास रावणः
5056103e परिघेणैव तान्सर्वान्नयामि यमसादनम्
5056104a मन्त्रिपुत्रान्हताञ्श्रुत्वा समरे लघुविक्रमान्
5056104c पञ्चसेनाग्रगाञ्शूरान्प्रेषयामास रावणः
5056104e तानहं सह सैन्यान्वै सर्वानेवाभ्यसूदयम्
5056105a ततः पुनर्दशग्रीवः पुत्रमक्षं महाबलम्
5056105c बहुभी राकसैः सार्धं प्रेषयामास संयुगे
5056106a तं तु मन्दोदरी पुत्रं कुमारं रणपण्डितम्
5056106c सहसा खं समुत्क्रान्तं पादयोश्च गृहीतवान्
5056106e चर्मासिनं शतगुणं भ्रामयित्वा व्यपेषयम्
5056107a तमक्षमागतं भग्नं निशम्य स दशाननः
5056107c तत इन्द्रजितं नाम द्वितीयं रावणः सुतम्
5056107e व्यादिदेश सुसंक्रुद्धो बलिनं युद्धदुर्मदम्
5056108a तस्याप्यहं बलं सर्वं तं च राक्षसपुंगवम्
5056108c नष्टौजसं रणे कृत्वा परं हर्षमुपागमम्
5056109a महता हि महाबाहुः प्रत्ययेन महाबलः
5056109c प्रेषितो रावणेनैष सह वीरैर्मदोत्कटैः
5056110a ब्राह्मेणास्त्रेण स तु मां प्रबध्नाच्चातिवेगतः
5056110c रज्जूभिरभिबध्नन्ति ततो मां तत्र राक्षसाः
5056111a रावणस्य समीपं च गृहीत्वा मामुपानयन्
5056111c दृष्ट्वा संभाषितश्चाहं रावणेन दुरात्मना
5056112a पृष्टश्च लङ्कागमनं राक्षसानां च तद्वधम्
5056112c तत्सर्वं च मया तत्र सीतार्थमिति जल्पितम्
5056113a अस्याहं दर्शनाकाङ्क्षी प्राप्तस्त्वद्भवनं विभो
5056113c मारुतस्यौरसः पुत्रो वानरो हनुमानहम्
5056114a रामदूतं च मां विद्धि सुग्रीवसचिवं कपिम्
5056114c सोऽहं दौत्येन रामस्य त्वत्समीपमिहागतः
5056115a शृणु चापि समादेशं यदहं प्रब्रवीमि ते
5056115c राक्षसेश हरीशस्त्वां वाक्यमाह समाहितम्
5056115e धर्मार्थकामसहितं हितं पथ्यमिवाशनम्
5056116a वसतो ऋष्यमूके मे पर्वते विपुलद्रुमे
5056116c राघवो रणविक्रान्तो मित्रत्वं समुपागतः
5056117a तेन मे कथितं राजन्भार्या मे रक्षसा हृता
5056117c तत्र साहाय्यहेतोर्मे समयं कर्तुमर्हसि
5056118a वालिना हृतराज्येन सुग्रीवेण सह प्रभुः
5056118c चक्रेऽग्निसाक्षिकं सक्यं राघवः सहलक्ष्मणः
5056119a तेन वालिनमुत्साद्य शरेणैकेन संयुगे
5056119c वानराणां महाराजः कृतः संप्लवतां प्रभुः
5056120a तस्य साहाय्यमस्माभिः कार्यं सर्वात्मना त्विह
5056120c तेन प्रस्थापितस्तुभ्यं समीपमिह धर्मतः
5056121a क्षिप्रमानीयतां सीता दीयतां राघवस्य च
5056121c यावन्न हरयो वीरा विधमन्ति बलं तव
5056122a वानराणां प्रभवो हि न केन विदितः पुरा
5056122c देवतानां सकाशं च ये गच्छन्ति निमन्त्रिताः
5056123a इति वानरराजस्त्वामाहेत्यभिहितो मया
5056123c मामैक्षत ततो रुष्टश्चक्षुषा प्रदहन्निव
5056124a तेन वध्योऽहमाज्ञप्तो रक्षसा रौद्रकर्मणा
5056125a ततो विभीषणो नाम तस्य भ्राता महामतिः
5056125c तेन राक्षसराजोऽसौ याचितो मम कारणात्
5056126a दूतवध्या न दृष्टा हि राजशास्त्रेषु राक्षस
5056126c दूतेन वेदितव्यं च यथार्थं हितवादिना
5056127a सुमहत्यपराधेऽपि दूतस्यातुलविक्रमः
5056127c विरूपकरणं दृष्टं न वधोऽस्तीह शास्त्रतः
5056128a विभीषणेनैवमुक्तो रावणः संदिदेश तान्
5056128c राक्षसानेतदेवाद्य लाङ्गूलं दह्यतामिति
5056129a ततस्तस्य वचः श्रुत्वा मम पुच्छं समन्ततः
5056129c वेष्टितं शणवल्कैश्च पटैः कार्पासकैस्तथा
5056130a राक्षसाः सिद्धसंनाहास्ततस्ते चण्डविक्रमाः
5056130c तदादीप्यन्त मे पुच्छं हनन्तः काष्ठमुष्टिभिः
5056131a बद्धस्य बहुभिः पाशैर्यन्त्रितस्य च राक्षसैः
5056131c न मे पीडा भवेत्काचिद्दिदृक्षोर्नगरीं दिवा
5056132a ततस्ते राक्षसाः शूरा बद्धं मामग्निसंवृतम्
5056132c अघोषयन्राजमार्गे नगरद्वारमागताः
5056133a ततोऽहं सुमहद्रूपं संक्षिप्य पुनरात्मनः
5056133c विमोचयित्वा तं बन्धं प्रकृतिष्ठः स्थितः पुनः
5056134a आयसं परिघं गृह्य तानि रक्षांस्यसूदयम्
5056134c ततस्तन्नगरद्वारं वेगेनाप्लुतवानहम्
5056135a पुच्छेन च प्रदीप्तेन तां पुरीं साट्टगोपुराम्
5056135c दहाम्यहमसंभ्रान्तो युगान्ताग्निरिव प्रजाः
5056136a दग्ध्वा लङ्कां पुनश्चैव शङ्का मामभ्यवर्तत
5056136c दहता च मया लङ्कां दग्धा सीता न संशयः
5056137a अथाहं वाचमश्रौषं चारणानां शुभाक्षराम्
5056137c जानकी न च दग्धेति विस्मयोदन्तभाषिणाम्
5056138a ततो मे बुद्धिरुत्पन्ना श्रुत्वा तामद्भुतां गिरम्
5056138c पुनर्दृष्टा च वैदेही विसृष्टश्च तया पुनः
5056139a राघवस्य प्रभावेन भवतां चैव तेजसा
5056139c सुग्रीवस्य च कार्यार्थं मया सर्वमनुष्ठितम्
5056140a एतत्सर्वं मया तत्र यथावदुपपादितम्
5056140c अत्र यन्न कृतं शेषं तत्सर्वं क्रियतामिति
5057001a एतदाख्यानं तत्सर्वं हनूमान्मारुतात्मजः
5057001c भूयः समुपचक्राम वचनं वक्तुमुत्तरम्
5057002a सफलो राघवोद्योगः सुग्रीवस्य च संभ्रमः
5057002c शीलमासाद्य सीताया मम च प्लवनं महत्
5057003a आर्यायाः सदृशं शीलं सीतायाः प्लवगर्षभाः
5057003c तपसा धारयेल्लोकान्क्रुद्धा वा निर्दहेदपि
5057004a सर्वथातिप्रवृद्धोऽसौ रावणो राक्षसाधिपः
5057004c यस्य तां स्पृशतो गात्रं तपसा न विनाशितम्
5057005a न तदग्निशिखा कुर्यात्संस्पृष्टा पाणिना सती
5057005c जनकस्यात्मजा कुर्यादुत्क्रोधकलुषीकृता
5057006a अशोकवनिकामध्ये रावणस्य दुरात्मनः
5057006c अधस्ताच्छिंशपावृक्षे साध्वी करुणमास्थिता
5057007a राक्षसीभिः परिवृता शोकसंतापकर्शिता
5057007c मेघलेखापरिवृता चन्द्रलेखेव निष्प्रभा
5057008a अचिन्तयन्ती वैदेही रावणं बलदर्पितम्
5057008c पतिव्रता च सुश्रोणी अवष्टब्धा च जानकी
5057009a अनुरक्ता हि वैदेही रामं सर्वात्मना शुभा
5057009c अनन्यचित्ता रामे च पौलोमीव पुरंदरे
5057010a तदेकवासःसंवीता रजोध्वस्ता तथैव च
5057010c शोकसंतापदीनाङ्गी सीता भर्तृहिते रता
5057011a सा मया राक्षसी मध्ये तर्ज्यमाना मुहुर्मुहुः
5057011c राक्षसीभिर्विरूपाभिर्दृष्टा हि प्रमदा वने
5057012a एकवेणीधरा दीना भर्तृचिन्तापरायणा
5057012c अधःशय्या विवर्णाङ्गी पद्मिनीव हिमागमे
5057013a रावणाद्विनिवृत्तार्था मर्तव्यकृतनिश्चया
5057013c कथंचिन्मृगशावाक्षी विश्वासमुपपादिता
5057014a ततः संभाषिता चैव सर्वमर्थं च दर्शिता
5057014c रामसुग्रीवसख्यं च श्रुत्वा प्रीतिमुपागता
5057015a नियतः समुदाचारो भक्तिर्भर्तरि चोत्तमा
5057016a यन्न हन्ति दशग्रीवं स महात्मा दशाननः
5057016c निमित्तमात्रं रामस्तु वधे तस्य भविष्यति
5057017a एवमास्ते महाभागा सीता शोकपरायणा
5057017c यदत्र प्रतिकर्तव्यं तत्सर्वमुपपाद्यताम्
5058001a तस्य तद्वचनं श्रुत्वा वालिसूनुरभाषत
5058001c जाम्बवत्प्रमुखान्सर्वाननुज्ञाप्य महाकपीन्
5058002a अस्मिन्नेवंगते कार्ये भवतां च निवेदिते
5058002c न्याय्यं स्म सह वैदेह्या द्रष्टुं तौ पार्थिवात्मजौ
5058003a अहमेकोऽपि पर्याप्तः सराक्षसगणां पुरीम्
5058003c तां लङ्कां तरसा हन्तुं रावणं च महाबलम्
5058004a किं पुनः सहितो वीरैर्बलवद्भिः कृतात्मभिः
5058004c कृतास्त्रैः प्लवगैः शक्तैर्भवद्भिर्विजयैषिभिः
5058005a अहं तु रावणं युद्धे ससैन्यं सपुरःसरम्
5058005c सपुत्रं विधमिष्यामि सहोदरयुतं युधि
5058006a ब्राह्ममैन्द्रं च रौद्रं च वायव्यं वारुणं तथा
5058006c यदि शक्रजितोऽस्त्राणि दुर्निरीक्ष्याणि संयुगे
5058006e तान्यहं विधमिष्यामि निहनिष्यामि राक्षसान्
5058007a भवतामभ्यनुज्ञातो विक्रमो मे रुणद्धि तम्
5058008a मयातुला विसृष्टा हि शैलवृष्टिर्निरन्तरा
5058008c देवानपि रणे हन्यात्किं पुनस्तान्निशाचरान्
5058009a सागरोऽप्यतियाद्वेलां मन्दरः प्रचलेदपि
5058009c न जाम्बवन्तं समरे कम्पयेदरिवाहिनी
5058010a सर्वराक्षससंघानां राक्षसा ये च पूर्वकाः
5058010c अलमेको विनाशाय वीरो वायुसुतः कपिः
5058011a पनसस्योरुवेगेन नीलस्य च महात्मनः
5058011c मन्दरोऽप्यवशीर्येत किं पुनर्युधि राक्षसाः
5058012a सदेवासुरयुद्धेषु गन्धर्वोरगपक्षिषु
5058012c मैन्दस्य प्रतियोद्धारं शंसत द्विविदस्य वा
5058013a अश्विपुत्रौ महावेगावेतौ प्लवगसत्तमौ
5058013c पितामहवरोत्सेकात्परमं दर्पमास्थितौ
5058014a अश्विनोर्माननार्थं हि सर्वलोकपितामहः
5058014c सर्वावध्यत्वमतुलमनयोर्दत्तवान्पुरा
5058015a वरोत्सेकेन मत्तौ च प्रमथ्य महतीं चमूम्
5058015c सुराणाममृतं वीरौ पीतवन्तौ प्लवंगमौ
5058016a एतावेव हि संक्रुद्धौ सवाजिरथकुञ्जराम्
5058016c लङ्कां नाशयितुं शक्तौ सर्वे तिष्ठन्तु वानराः
5058017a अयुक्तं तु विना देवीं दृष्टबद्भिः प्लवंगमाः
5058017c समीपं गन्तुमस्माभी राघवस्य महात्मनः
5058018a दृष्टा देवी न चानीता इति तत्र निवेदनम्
5058018c अयुक्तमिव पश्यामि भवद्भिः ख्यातविक्रमैः
5058019a न हि वः प्लवते कश्चिन्नापि कश्चित्पराक्रमे
5058019c तुल्यः सामरदैत्येषु लोकेषु हरिसत्तमाः
5058020a तेष्वेवं हतवीरेषु राक्षसेषु हनूमता
5058020c किमन्यदत्र कर्तव्यं गृहीत्वा याम जानकीम्
5058021a तमेवं कृतसंकल्पं जाम्बवान्हरिसत्तमः
5058021c उवाच परमप्रीतो वाक्यमर्थवदर्थवित्
5058022a न तावदेषा मतिरक्षमा नो; यथा भवान्पश्यति राजपुत्र
5058022c यथा तु रामस्य मतिर्निविष्टा; तथा भवान्पश्यतु कार्यसिद्धिम्
5059001a ततो जाम्बवतो वाक्यमगृह्णन्त वनौकसः
5059001c अङ्गदप्रमुखा वीरा हनूमांश्च महाकपिः
5059002a प्रीतिमन्तस्ततः सर्वे वायुपुत्रपुरःसराः
5059002c महेन्द्राग्रं परित्यज्य पुप्लुवुः प्लवगर्षभाः
5059003a मेरुमन्दरसंकाशा मत्ता इव महागजाः
5059003c छादयन्त इवाकाशं महाकाया महाबलाः
5059004a सभाज्यमानं भूतैस्तमात्मवन्तं महाबलम्
5059004c हनूमन्तं महावेगं वहन्त इव दृष्टिभिः
5059005a राघवे चार्थनिर्वृत्तिं भर्तुश्च परमं यशः
5059005c समाधाय समृद्धार्थाः कर्मसिद्धिभिरुन्नताः
5059006a प्रियाख्यानोन्मुखाः सर्वे सर्वे युद्धाभिनन्दिनः
5059006c सर्वे रामप्रतीकारे निश्चितार्था मनस्विनः
5059007a प्लवमानाः खमाप्लुत्य ततस्ते काननौक्षकः
5059007c नन्दनोपममासेदुर्वनं द्रुमलतायुतम्
5059008a यत्तन्मधुवनं नाम सुग्रीवस्याभिरक्षितम्
5059008c अधृष्यं सर्वभूतानां सर्वभूतमनोहरम्
5059009a यद्रक्षति महावीर्यः सदा दधिमुखः कपिः
5059009c मातुलः कपिमुख्यस्य सुग्रीवस्य महात्मनः
5059010a ते तद्वनमुपागम्य बभूवुः परमोत्कटाः
5059010c वानरा वानरेन्द्रस्य मनःकान्ततमं महत्
5059011a ततस्ते वानरा हृष्टा दृष्ट्वा मधुवनं महत्
5059011c कुमारमभ्ययाचन्त मधूनि मधुपिङ्गलाः
5059012a ततः कुमारस्तान्वृद्धाञ्जाम्बवत्प्रमुखान्कपीन्
5059012c अनुमान्य ददौ तेषां निसर्गं मधुभक्षणे
5059013a ततश्चानुमताः सर्वे संप्रहृष्टा वनौकसः
5059013c मुदिताश्च ततस्ते च प्रनृत्यन्ति ततस्ततः
5059014a गायन्ति केचित्प्रणमन्ति केचि;न्नृत्यन्ति केचित्प्रहसन्ति केचित्
5059014c पतन्ति केचिद्विचरन्ति केचि;त्प्लवन्ति केचित्प्रलपन्ति केचित्
5059015a परस्परं केचिदुपाश्रयन्ते; परस्परं केचिदतिब्रुवन्ते
5059015c द्रुमाद्द्रुमं केचिदभिप्लवन्ते; क्षितौ नगाग्रान्निपतन्ति केचित्
5059016a महीतलात्केचिदुदीर्णवेगा; महाद्रुमाग्राण्यभिसंपतन्ते
5059016c गायन्तमन्यः प्रहसन्नुपैति; हसन्तमन्यः प्रहसन्नुपैति
5059017a रुदन्तमन्यः प्ररुदन्नुपैति; नुदन्तमन्यः प्रणुदन्नुपैति
5059017c समाकुलं तत्कपिसैन्यमासी;न्मधुप्रपानोत्कट सत्त्वचेष्टम्
5059017e न चात्र कश्चिन्न बभूव मत्तो; न चात्र कश्चिन्न बभूव तृप्तो
5059018a ततो वनं तत्परिभक्ष्यमाणं; द्रुमांश्च विध्वंसितपत्रपुष्पान्
5059018c समीक्ष्य कोपाद्दधिवक्त्रनामा; निवारयामास कपिः कपींस्तान्
5059019a स तैः प्रवृद्धैः परिभर्त्स्यमानो; वनस्य गोप्ता हरिवीरवृद्धः
5059019c चकार भूयो मतिमुग्रतेजा; वनस्य रक्षां प्रति वानरेभ्यः
5059020a उवाच कांश्चित्परुषाणि धृष्ट;मसक्तमन्यांश्च तलैर्जघान
5059020c समेत्य कैश्चित्कलहं चकार; तथैव साम्नोपजगाम कांश्चित्
5059021a स तैर्मदाच्चाप्रतिवार्य वेगै;र्बलाच्च तेनाप्रतिवार्यमाणैः
5059021c प्रधर्षितस्त्यक्तभयैः समेत्य; प्रकृष्यते चाप्यनवेक्ष्य दोषम्
5059022a नखैस्तुदन्तो दशनैर्दशन्त;स्तलैश्च पादैश्च समाप्नुवन्तः
5059022c मदात्कपिं तं कपयः समग्रा; महावनं निर्विषयं च चक्रुः
5060001a तानुवाच हरिश्रेष्ठो हनूमान्वानरर्षभः
5060001c अव्यग्रमनसो यूयं मधु सेवत वानराः
5060002a श्रुत्वा हनुमतो वाक्यं हरीणां प्रवरोऽङ्गदः
5060002c प्रत्युवाच प्रसन्नात्मा पिबन्तु हरयो मधु
5060003a अवश्यं कृतकार्यस्य वाक्यं हनुमतो मया
5060003c अकार्यमपि कर्तव्यं किमङ्ग पुनरीदृशम्
5060004a अन्दगस्य मुखाच्छ्रुत्वा वचनं वानरर्षभाः
5060004c साधु साध्विति संहृष्टा वानराः प्रत्यपूजयन्
5060005a पूजयित्वाङ्गदं सर्वे वानरा वानरर्षभम्
5060005c जग्मुर्मधुवनं यत्र नदीवेग इव द्रुतम्
5060006a ते प्रहृष्टा मधुवनं पालानाक्रम्य वीर्यतः
5060006c अतिसर्गाच्च पटवो दृष्ट्वा श्रुत्वा च मैथिलीम्
5060007a उत्पत्य च ततः सर्वे वनपालान्समागताः
5060007c ताडयन्ति स्म शतशः सक्तान्मधुवने तदा
5060008a मधूनि द्रोणमात्राणि बहुभिः परिगृह्य ते
5060008c घ्नन्ति स्म सहिताः सर्वे भक्षयन्ति तथापरे
5060009a केचित्पीत्वापविध्यन्ति मधूनि मधुपिङ्गलाः
5060009c मधूच्चिष्टेन केचिच्च जघ्नुरन्योन्यमुत्कटाः
5060010a अपरे वृक्षमूलेषु शाखां गृह्य व्यवस्थितः
5060010c अत्यर्थं च मदग्लानाः पर्णान्यास्तीर्य शेरते
5060011a उन्मत्तभूताः प्लवगा मधुमत्ताश्च हृष्टवत्
5060011c क्षिपन्त्यपि तथान्योन्यं स्खलन्त्यपि तथापरे
5060012a केचित्क्ष्वेडान्प्रकुर्वन्ति केचित्कूजन्ति हृष्टवत्
5060012c हरयो मधुना मत्ताः केचित्सुप्ता महीतले
5060013a येऽप्यत्र मधुपालाः स्युः प्रेष्या दधिमुखस्य तु
5060013c तेऽपि तैर्वानरैर्भीमैः प्रतिषिद्धा दिशो गताः
5060014a जानुभिश्च प्रकृष्टाश्च देवमार्गं च दर्शिताः
5060014c अब्रुवन्परमोद्विग्ना गत्वा दधिमुखं वचः
5060015a हनूमता दत्तवरैर्हतं मधुवनं बलात्
5060015c वयं च जानुभिः कृष्टा देवमार्गं च दर्शिताः
5060016a ततो दधिमुखः क्रुद्धो वनपस्तत्र वानरः
5060016c हतं मधुवनं श्रुत्वा सान्त्वयामास तान्हरीन्
5060017a एतागच्छत गच्छामो वानरानतिदर्पितान्
5060017c बलेनावारयिष्यामो मधु भक्षयतो वयम्
5060018a श्रुत्वा दधिमुखस्येदं वचनं वानरर्षभाः
5060018c पुनर्वीरा मधुवनं तेनैव सहिता ययुः
5060019a मध्ये चैषां दधिमुखः प्रगृह्य सुमहातरुम्
5060019c समभ्यधावद्वेगेना ते च सर्वे प्लवंगमाः
5060020a ते शिलाः पादपांश्चापि पाषाणांश्चापि वानराः
5060020c गृहीत्वाभ्यागमन्क्रुद्धा यत्र ते कपिकुञ्जराः
5060021a ते स्वामिवचनं वीरा हृदयेष्ववसज्य तत्
5060021c त्वरया ह्यभ्यधावन्त सालतालशिलायुधाः
5060022a वृक्षस्थांश्च तलस्थांश्च वानरान्बलदर्पितान्
5060022c अभ्यक्रामन्त ते वीराः पालास्तत्र सहस्रशः
5060023a अथ दृष्ट्वा दधिमुखं क्रुद्धं वानरपुंगवाः
5060023c अभ्यधावन्त वेगेन हनूमत्प्रमुखास्तदा
5060024a तं सवृक्षं महाबाहुमापतन्तं महाबलम्
5060024c आर्यकं प्राहरत्तत्र बाहुभ्यां कुपितोऽङ्गदः
5060025a मदान्धश न वेदैनमार्यकोऽयं ममेति सः
5060025c अथैनं निष्पिपेषाशु वेगवद्वसुधातले
5060026a स भग्नबाहुर्विमुखो विह्वलः शोणितोक्षितः
5060026c मुमोह सहसा वीरो मुहूर्तं कपिकुञ्जरः
5060027a स कथंचिद्विमुक्तस्तैर्वानरैर्वानरर्षभः
5060027c उवाचैकान्तमागम्य भृत्यांस्तान्समुपागतान्
5060028a एते तिष्ठन्तु गच्छामो भर्ता नो यत्र वानरः
5060028c सुग्रीवो विपुलग्रीवः सह रामेण तिष्ठति
5060029a सर्वं चैवाङ्गदे दोषं श्रावयिष्यामि पार्थिव
5060029c अमर्षी वचनं श्रुत्वा घातयिष्यति वानरान्
5060030a इष्टं मधुवनं ह्येतत्सुग्रीवस्य महात्मनः
5060030c पितृपैतामहं दिव्यं देवैरपि दुरासदम्
5060031a स वानरानिमान्सर्वान्मधुलुब्धान्गतायुषः
5060031c घातयिष्यति दण्डेन सुग्रीवः ससुहृज्जनान्
5060032a वध्या ह्येते दुरात्मानो नृपाज्ञा परिभाविनः
5060032c अमर्षप्रभवो रोषः सफलो नो भविष्यति
5060033a एवमुक्त्वा दधिमुखो वनपालान्महाबलः
5060033c जगाम सहसोत्पत्य वनपालैः समन्वितः
5060034a निमेषान्तरमात्रेण स हि प्राप्तो वनालयः
5060034c सहस्रांशुसुतो धीमान्सुग्रीवो यत्र वानरः
5060035a रामं च लक्ष्मणं चैव दृष्ट्वा सुग्रीवमेव च
5060035c समप्रतिष्ठां जगतीमाकाशान्निपपात ह
5060036a स निपत्य महावीर्यः सर्वैस्तैः परिवारितः
5060036c हरिर्दधिमुखः पालैः पालानां परमेश्वरः
5060037a स दीनवदनो भूत्वा कृत्वा शिरसि चाञ्जलिम्
5060037c सुग्रीवस्य शुभौ मूर्ध्ना चरणौ प्रत्यपीडयत्
5061001a ततो मूर्ध्ना निपतितं वानरं वानरर्षभः
5061001c दृष्ट्वैवोद्विग्नहृदयो वाक्यमेतदुवाच ह
5061002a उत्तिष्ठोत्तिष्ठ कस्मात्त्वं पादयोः पतितो मम
5061002c अभयं ते भवेद्वीर सत्यमेवाभिधीयताम्
5061003a स तु विश्वासितस्तेन सुग्रीवेण महात्मना
5061003c उत्थाय च महाप्राज्ञो वाक्यं दधिमुखोऽब्रवीत्
5061004a नैवर्क्षरजसा राजन्न त्वया नापि वालिना
5061004c वनं निसृष्टपूर्वं हि भक्षितं तत्तु वानरैः
5061005a एभिः प्रधर्षिताश्चैव वारिता वनरक्षिभिः
5061005c मधून्यचिन्तयित्वेमान्भक्षयन्ति पिबन्ति च
5061006a शिष्टमत्रापविध्यन्ति भक्षयन्ति तथापरे
5061006c निवार्यमाणास्ते सर्वे भ्रुवौ वै दर्शयन्ति हि
5061007a इमे हि संरब्धतरास्तथा तैः संप्रधर्षिताः
5061007c वारयन्तो वनात्तस्मात्क्रुद्धैर्वानरपुंगवैः
5061008a ततस्तैर्बहुभिर्वीरैर्वानरैर्वानरर्षभाः
5061008c संरक्तनयनैः क्रोधाद्धरयः संप्रचालिताः
5061009a पाणिभिर्निहताः केचित्केचिज्जानुभिराहताः
5061009c प्रकृष्टाश्च यथाकामं देवमार्गं च दर्शिताः
5061010a एवमेते हताः शूरास्त्वयि तिष्ठति भर्तरि
5061010c कृत्स्नं मधुवनं चैव प्रकामं तैः प्रभक्ष्यते
5061011a एवं विज्ञाप्यमानं तु सुग्रीवं वानरर्षभम्
5061011c अपृच्छत्तं महाप्राज्ञो लक्ष्मणः परवीरहा
5061012a किमयं वानरो राजन्वनपः प्रत्युपस्थितः
5061012c कं चार्थमभिनिर्दिश्य दुःखितो वाक्यमब्रवीत्
5061013a एवमुक्तस्तु सुग्रीवो लक्ष्मणेन महात्मना
5061013c लक्ष्मणं प्रत्युवाचेदं वाक्यं वाक्यविशारदः
5061014a आर्य लक्ष्मण संप्राह वीरो दधिमुखः कपिः
5061014c अङ्गदप्रमुखैर्वीरैर्भक्षितं मधुवानरैः
5061015a नैषामकृतकृत्यानामीदृशः स्यादुपक्रमः
5061015c वनं यथाभिपन्नं तैः साधितं कर्म वानरैः
5061016a दृष्टा देवी न संदेहो न चान्येन हनूमता
5061016c न ह्यन्यः साधने हेतुः कर्मणोऽस्य हनूमतः
5061017a कार्यसिद्धिर्हनुमति मतिश्च हरिपुंगव
5061017c व्यवसायश्च वीर्यं च श्रुतं चापि प्रतिष्ठितम्
5061018a जाम्बवान्यत्र नेता स्यादङ्गदस्य बलेश्वरः
5061018c हनूमांश्चाप्यधिष्ठाता न तस्य गतिरन्यथा
5061019a अङ्गदप्रमुखैर्वीरैर्हतं मधुवनं किल
5061019c विचिन्त्य दक्षिणामाशामागतैर्हरिपुंगवैः
5061020a आगतैश्च प्रविष्टं तद्यथा मधुवनं हि तैः
5061020c धर्षितं च वनं कृत्स्नमुपयुक्तं च वानरैः
5061020e वारिताः सहिताः पालास्तथा जानुभिराहताः
5061021a एतदर्थमयं प्राप्तो वक्तुं मधुरवागिह
5061021c नाम्ना दधिमुखो नाम हरिः प्रख्यातविक्रमः
5061022a दृष्टा सीता महाबाहो सौमित्रे पश्य तत्त्वतः
5061022c अभिगम्य यथा सर्वे पिबन्ति मधु वानराः
5061023a न चाप्यदृष्ट्वा वैदेहीं विश्रुताः पुरुषर्षभ
5061023c वनं दात्त वरं दिव्यं धर्षयेयुर्वनौकसः
5061024a ततः प्रहृष्टो धर्मात्मा लक्ष्मणः सहराघवः
5061024c श्रुत्वा कर्णसुखां वाणीं सुग्रीववदनाच्च्युताम्
5061025a प्राहृष्यत भृशं रामो लक्ष्मणश्च महायशाः
5061025c श्रुत्वा दधिमुखस्येदं सुग्रीवस्तु प्रहृष्य च
5061025e वनपालं पुनर्वाक्यं सुग्रीवः प्रत्यभाषत
5061026a प्रीतोऽस्मि सौम्य यद्भुक्तं वनं तैः कृतकर्मभिः
5061026c मर्षितं मर्षणीयं च चेष्टितं कृतकर्मणाम्
5061027a इच्छामि शीघ्रं हनुमत्प्रधाना;न्शाखामृगांस्तान्मृगराजदर्पान्
5061027c द्रष्टुं कृतार्थान्सह राघवाभ्यां; श्रोतुं च सीताधिगमे प्रयत्नम्
5062001a सुग्रीवेणैवमुक्तस्तु हृष्टो दधिमुखः कपिः
5062001c राघवं लक्ष्मणं चैव सुग्रीवं चाभ्यवादयत्
5062002a स प्रणम्य च सुग्रीवं राघवौ च महाबलौ
5062002c वानरैः सहितैः शूरैर्दिवमेवोत्पपात ह
5062003a स यथैवागतः पूर्वं तथैव त्वरितो गतः
5062003c निपत्य गगनाद्भूमौ तद्वनं प्रविवेश ह
5062004a स प्रविष्टो मधुवनं ददर्श हरियूथपान्
5062004c विमदानुद्धतान्सर्वान्मेहमानान्मधूदकम्
5062005a स तानुपागमद्वीरो बद्ध्वा करपुटाञ्जलिम्
5062005c उवाच वचनं श्लक्ष्णमिदं हृष्टवदङ्गदम्
5062006a सौम्य रोषो न कर्तव्यो यदेभिरभिवारितः
5062006c अज्ञानाद्रक्षिभिः क्रोधाद्भवन्तः प्रतिषेधिताः
5062007a युवराजस्त्वमीशश्च वनस्यास्य महाबल
5062007c मौर्ख्यात्पूर्वं कृतो दोषस्तद्भवान्क्षन्तुमर्हति
5062008a यथैव हि पिता तेऽभूत्पूर्वं हरिगणेश्वरः
5062008c तथा त्वमपि सुग्रीवो नान्यस्तु हरिसत्तम
5062009a आख्यातं हि मया गत्वा पितृव्यस्य तवानघ
5062009c इहोपयानं सर्वेषामेतेषां वनचारिणाम्
5062010a स त्वदागमनं श्रुत्वा सहैभिर्हरियूथपैः
5062010c प्रहृष्टो न तु रुष्टोऽसौ वनं श्रुत्वा प्रधर्षितम्
5062011a प्रहृष्टो मां पितृव्यस्ते सुग्रीवो वानरेश्वरः
5062011c शीघ्रं प्रेषय सर्वांस्तानिति होवाच पार्थिवः
5062012a श्रुत्वा दधिमुखस्यैतद्वचनं श्लक्ष्णमङ्गदः
5062012c अब्रवीत्तान्हरिश्रेष्ठो वाक्यं वाक्यविशारदः
5062013a शङ्के श्रुतोऽयं वृत्तान्तो रामेण हरियूथपाः
5062013c तत्क्षमं नेह नः स्थातुं कृते कार्ये परंतपाः
5062014a पीत्वा मधु यथाकामं विश्रान्ता वनचारिणः
5062014c किं शेषं गमनं तत्र सुग्रीवो यत्र मे गुरुः
5062015a सर्वे यथा मां वक्ष्यन्ति समेत्य हरियूथपाः
5062015c तथास्मि कर्ता कर्तव्ये भवद्भिः परवानहम्
5062016a नाज्ञापयितुमीशोऽहं युवराजोऽस्मि यद्यपि
5062016c अयुक्तं कृतकर्माणो यूयं धर्षयितुं मया
5062017a ब्रुवतश्चाङ्गदश्चैवं श्रुत्वा वचनमव्ययम्
5062017c प्रहृष्टमनसो वाक्यमिदमूचुर्वनौकसः
5062018a एवं वक्ष्यति को राजन्प्रभुः सन्वानरर्षभ
5062018c ऐश्वर्यमदमत्तो हि सर्वोऽहमिति मन्यते
5062019a तव चेदं सुसदृशं वाक्यं नान्यस्य कस्यचित्
5062019c संनतिर्हि तवाख्याति भविष्यच्छुभभाग्यताम्
5062020a सर्वे वयमपि प्राप्तास्तत्र गन्तुं कृतक्षणाः
5062020c स यत्र हरिवीराणां सुग्रीवः पतिरव्ययः
5062021a त्वया ह्यनुक्तैर्हरिभिर्नैव शक्यं पदात्पदम्
5062021c क्वचिद्गन्तुं हरिश्रेष्ठ ब्रूमः सत्यमिदं तु ते
5062022a एवं तु वदतां तेषामङ्गदः प्रत्यभाषत
5062022c बाढं गच्छाम इत्युक्त्वा उत्पपात महीतलात्
5062023a उत्पतन्तमनूत्पेतुः सर्वे ते हरियूथपाः
5062023c कृत्वाकाशं निराकाशं यज्ञोत्क्षिप्ता इवानलाः
5062024a तेऽम्बरं सहसोत्पत्य वेगवन्तः प्लवंगमाः
5062024c विनदन्तो महानादं घना वातेरिता यथा
5062025a अङ्गदे ह्यननुप्राप्ते सुग्रीवो वानराधिपः
5062025c उवाच शोकोपहतं रामं कमललोचनम्
5062026a समाश्वसिहि भद्रं ते दृष्टा देवी न संशयः
5062026c नागन्तुमिह शक्यं तैरतीते समये हि नः
5062027a न मत्सकाशमागच्छेत्कृत्ये हि विनिपातिते
5062027c युवराजो महाबाहुः प्लवतां प्रवरोऽङ्गदः
5062028a यद्यप्यकृतकृत्यानामीदृशः स्यादुपक्रमः
5062028c भवेत्तु दीनवदनो भ्रान्तविप्लुतमानसः
5062029a पितृपैतामहं चैतत्पूर्वकैरभिरक्षितम्
5062029c न मे मधुवनं हन्यादहृष्टः प्लवगेश्वरः
5062030a कौसल्या सुप्रजा राम समाश्वसिहि सुव्रत
5062030c दृष्टा देवी न संदेहो न चान्येन हनूमता
5062030e न ह्यन्यः कर्मणो हेतुः साधने तद्विधो भवेत्
5062031a हनूमति हि सिद्धिश्च मतिश्च मतिसत्तम
5062031c व्यवसायश्च वीर्यं च सूर्ये तेज इव ध्रुवम्
5062032a जाम्बवान्यत्र नेता स्यादङ्गदश्च बलेश्वरः
5062032c हनूमांश्चाप्यधिष्ठाता न तस्य गतिरन्यथा
5062033a मा भूश्चिन्ता समायुक्तः संप्रत्यमितविक्रम
5062034a ततः किल किला शब्दं शुश्रावासन्नमम्बरे
5062034c हनूमत्कर्मदृप्तानां नर्दतां काननौकसाम्
5062034e किष्किन्धामुपयातानां सिद्धिं कथयतामिव
5062035a ततः श्रुत्वा निनादं तं कपीनां कपिसत्तमः
5062035c आयताञ्चितलाङ्गूलः सोऽभवद्धृष्टमानसः
5062036a आजग्मुस्तेऽपि हरयो रामदर्शनकाङ्क्षिणः
5062036c अङ्गदं पुरतः कृत्वा हनूमन्तं च वानरम्
5062037a तेऽङ्गदप्रमुखा वीराः प्रहृष्टाश्च मुदान्विताः
5062037c निपेतुर्हरिराजस्य समीपे राघवस्य च
5062038a हनूमांश्च महाबहुः प्रणम्य शिरसा ततः
5062038c नियतामक्षतां देवीं राघवाय न्यवेदयत्
5062039a निश्चितार्थं ततस्तस्मिन्सुग्रीवं पवनात्मजे
5062039c लक्ष्मणः प्रीतिमान्प्रीतं बहुमानादवैक्षत
5062040a प्रीत्या च रममाणोऽथ राघवः परवीरहा
5062040c बहु मानेन महता हनूमन्तमवैक्षत
5063001a ततः प्रस्रवणं शैलं ते गत्वा चित्रकाननम्
5063001c प्रणम्य शिरसा रामं लक्ष्मणं च महाबलम्
5063002a युवराजं पुरस्कृत्य सुग्रीवमभिवाद्य च
5063002c प्रवृत्तमथ सीतायाः प्रवक्तुमुपचक्रमुः
5063003a रावणान्तःपुरे रोधं राक्षसीभिश्च तर्जनम्
5063003c रामे समनुरागं च यश्चापि समयः कृतः
5063004a एतदाख्यान्ति ते सर्वे हरयो राम संनिधौ
5063004c वैदेहीमक्षतां श्रुत्वा रामस्तूत्तरमब्रवीत्
5063005a क्व सीता वर्तते देवी कथं च मयि वर्तते
5063005c एतन्मे सर्वमाख्यात वैदेहीं प्रति वानराः
5063006a रामस्य गदितं श्रुत्व हरयो रामसंनिधौ
5063006c चोदयन्ति हनूमन्तं सीतावृत्तान्तकोविदम्
5063007a श्रुत्वा तु वचनं तेषां हनूमान्मारुतात्मजः
5063007c उवाच वाक्यं वाक्यज्ञः सीताया दर्शनं यथा
5063008a समुद्रं लङ्घयित्वाहं शतयोजनमायतम्
5063008c अगच्छं जानकीं सीतां मार्गमाणो दिदृक्षया
5063009a तत्र लङ्केति नगरी रावणस्य दुरात्मनः
5063009c दक्षिणस्य समुद्रस्य तीरे वसति दक्षिणे
5063010a तत्र दृष्टा मया सीता रावणान्तःपुरे सती
5063010c संन्यस्य त्वयि जीवन्ती रामा राम मनोरथम्
5063011a दृष्टा मे राक्षसी मध्ये तर्ज्यमाना मुहुर्मुहुः
5063011c राक्षसीभिर्विरूपाभी रक्षिता प्रमदावने
5063012a दुःखमापद्यते देवी तवादुःखोचिता सती
5063012c रावणान्तःपुरे रुद्ध्वा राक्षसीभिः सुरक्षिता
5063013a एकवेणीधरा दीना त्वयि चिन्तापरायणा
5063013c अधःशय्या विवर्णाङ्गी पद्मिनीव हिमागमे
5063014a रावणाद्विनिवृत्तार्था मर्तव्यकृतनिश्चया
5063014c देवी कथंचित्काकुत्स्थ त्वन्मना मार्गिता मया
5063015a इक्ष्वाकुवंशविख्यातिं शनैः कीर्तयतानघ
5063015c स मया नरशार्दूल विश्वासमुपपादिता
5063016a ततः संभाषिता देवी सर्वमर्थं च दर्शिता
5063016c रामसुग्रीवसख्यं च श्रुत्वा प्रीतिमुपागता
5063017a नियतः समुदाचारो भक्तिश्चास्यास्तथा त्वयि
5063017c एवं मया महाभागा दृष्टा जनकनन्दिनी
5063017e उग्रेण तपसा युक्ता त्वद्भक्त्या पुरुषर्षभ
5063018a अभिज्ञानं च मे दत्तं यथावृत्तं तवान्तिके
5063018c चित्रकूटे महाप्राज्ञ वायसं प्रति राघव
5063019a विज्ञाप्यश्च नर व्याघ्रो रामो वायुसुत त्वया
5063019c अखिलेनेह यद्दृष्टमिति मामाह जानकी
5063020a इदं चास्मै प्रदातव्यं यत्नात्सुपरिरक्षितम्
5063020c ब्रुवता वचनान्येवं सुग्रीवस्योपशृण्वतः
5063021a एष चूडामणिः श्रीमान्मया ते यत्नरक्षितः
5063021c मनःशिलायास्तिकलस्तं स्मरस्वेति चाब्रवीत्
5063022a एष निर्यातितः श्रीमान्मया ते वारिसंभवः
5063022c एतं दृष्ट्वा प्रमोदिष्ये व्यसने त्वामिवानघ
5063023a जीवितं धारयिष्यामि मासं दशरथात्मज
5063023c ऊर्ध्वं मासान्न जीवेयं रक्षसां वशमागता
5063024a इति मामब्रवीत्सीता कृशाङ्गी धर्म चारिणी
5063024c रावणान्तःपुरे रुद्धा मृगीवोत्फुल्ललोचना
5063025a एतदेव मयाख्यातं सर्वं राघव यद्यथा
5063025c सर्वथा सागरजले संतारः प्रविधीयताम्
5063026a तौ जाताश्वासौ राजपुत्रौ विदित्वा; तच्चाभिज्ञानं राघवाय प्रदाय
5063026c देव्या चाख्यातं सर्वमेवानुपूर्व्या;द्वाचा संपूर्णं वायुपुत्रः शशंस
5064001a एवमुक्तो हनुमता रामो दशरथात्मजः
5064001c तं मणिं हृदये कृत्वा प्ररुरोद सलक्ष्मणः
5064002a तं तु दृष्ट्वा मणिश्रेष्ठं राघवः शोककर्शितः
5064002c नेत्राभ्यामश्रुपूर्णाभ्यां सुग्रीवमिदमब्रवीत्
5064003a यथैव धेनुः स्रवति स्नेहाद्वत्सस्य वत्सला
5064003c तथा ममापि हृदयं मणिरत्नस्य दर्शनात्
5064004a मणिरत्नमिदं दत्तं वैदेह्याः श्वशुरेण मे
5064004c वधूकाले यथा बद्धमधिकं मूर्ध्नि शोभते
5064005a अयं हि जलसंभूतो मणिः प्रवरपूजितः
5064005c यज्ञे परमतुष्टेन दत्तः शक्रेण धीमता
5064006a इमं दृष्ट्वा मणिश्रेष्ठं तथा तातस्य दर्शनम्
5064006c अद्यास्म्यवगतः सौम्य वैदेहस्य तथा विभोः
5064007a अयं हि शोभते तस्याः प्रियाया मूर्ध्नि मे मणिः
5064007c अद्यास्य दर्शनेनाहं प्राप्तां तामिव चिन्तये
5064008a किमाह सीता वैदेही ब्रूहि सौम्य पुनः पुनः
5064008c परासुमिव तोयेन सिञ्चन्ती वाक्यवारिणा
5064009a इतस्तु किं दुःखतरं यदिमं वारिसंभवम्
5064009c मणिं पश्यामि सौमित्रे वैदेहीमागतं विना
5064010a चिरं जीवति वैदेही यदि मासं धरिष्यति
5064010c क्षणं सौम्य न जीवेयं विना तामसितेक्षणाम्
5064011a नय मामपि तं देशं यत्र दृष्टा मम प्रिया
5064011c न तिष्ठेयं क्षणमपि प्रवृत्तिमुपलभ्य च
5064012a कथं सा मम सुश्रोणि भीरु भीरुः सती तदा
5064012c भयावहानां घोराणां मध्ये तिष्ठति रक्षसाम्
5064013a शारदस्तिमिरोन्मुखो नूनं चन्द्र इवाम्बुदैः
5064013c आवृतं वदनं तस्या न विराजति राक्षसैः
5064014a किमाह सीता हनुमंस्तत्त्वतः कथयस्व मे
5064014c एतेन खलु जीविष्ये भेषजेनातुरो यथा
5064015a मधुरा मधुरालापा किमाह मम भामिनी
5064015c मद्विहीना वरारोहा हनुमन्कथयस्व मे
5064015e दुःखाद्दुःखतरं प्राप्य कथं जीवति जानकी
5065001a एवमुक्तस्तु हनुमान्राघवेण महात्मना
5065001c सीताया भाषितं सर्वं न्यवेदयत राघवे
5065002a इदमुक्तवती देवी जानकी पुरुषर्षभ
5065002c पूर्ववृत्तमभिज्ञानं चित्रकूटे यथा तथम्
5065003a सुखसुप्ता त्वया सार्धं जानकी पूर्वमुत्थिता
5065003c वायसः सहसोत्पत्य विरराद स्तनान्तरे
5065004a पर्यायेण च सुप्तस्त्वं देव्यङ्के भरताग्रज
5065004c पुनश्च किल पक्षी स देव्या जनयति व्यथाम्
5065005a ततः पुनरुपागम्य विरराद भृशं किल
5065005c ततस्त्वं बोधितस्तस्याः शोणितेन समुक्षितः
5065006a वायसेन च तेनैव सततं बाध्यमानया
5065006c बोधितः किल देव्यास्त्वं सुखसुप्तः परंतप
5065007a तां तु दृष्ट्वा महाबाहो रादितां च स्तनान्तरे
5065007c आशीविष इव क्रुद्धो निःश्वसन्नभ्यभाषथाः
5065008a नखाग्रैः केन ते भीरु दारितं तु स्तनान्तरम्
5065008c कः क्रीडति सरोषेण पञ्चवक्त्रेण भोगिना
5065009a निरीक्षमाणः सहसा वायसं समवैक्षताः
5065009c नखैः सरुधिरैस्तीक्ष्णैर्मामेवाभिमुखं स्थितम्
5065010a सुतः किल स शक्रस्य वायसः पततां वरः
5065010c धरान्तरचरः शीघ्रं पवनस्य गतौ समः
5065011a ततस्तस्मिन्महाबाहो कोपसंवर्तितेक्षणः
5065011c वायसे त्वं कृत्वाः क्रूरां मतिं मतिमतां वर
5065012a स दर्भं संस्तराद्गृह्य ब्रह्मास्त्रेण न्ययोजयः
5065012c स दीप्त इव कालाग्निर्जज्वालाभिमुखः खगम्
5065013a स त्वं प्रदीप्तं चिक्षेप दर्भं तं वायसं प्रति
5065013c ततस्तु वायसं दीप्तः स दर्भोऽनुजगाम ह
5065014a स पित्रा च परित्यक्तः सुरैः सर्वैर्महर्षिभिः
5065014c त्रीँल्लोकान्संपरिक्रम्य त्रातारं नाधिगच्छति
5065015a तं त्वं निपतितं भूमौ शरण्यः शरणागतम्
5065015c वधार्हमपि काकुत्स्थ कृपया परिपालयः
5065016a मोघमस्त्रं न शक्यं तु कर्तुमित्येव राघव
5065016c ततस्तस्याक्षिकाकस्य हिनस्ति स्म स दक्षिणम्
5065017a राम त्वां स नमस्कृत्वा राज्ञो दशरथस्य च
5065017c विसृष्टस्तु तदा काकः प्रतिपेदे खमालयम्
5065018a एवमस्त्रविदां श्रेष्ठः सत्त्ववाञ्शीलवानपि
5065018c किमर्थमस्त्रं रक्षःसु न योजयसि राघव
5065019a न नागा नापि गन्धर्वा नासुरा न मरुद्गणाः
5065019c तव राम मुखे स्थातुं शक्ताः प्रतिसमाधितुम्
5065020a तव वीर्यवतः कच्चिन्मयि यद्यस्ति संभ्रमः
5065020c क्षिप्रं सुनिशितैर्बाणैर्हन्यतां युधि रावणः
5065021a भ्रातुरादेशमादाय लक्ष्मणो वा परंतपः
5065021c स किमर्थं नरवरो न मां रक्षति राघवः
5065022a शक्तौ तौ पुरुषव्याघ्रौ वाय्वग्निसमतेजसौ
5065022c सुराणामपि दुर्धर्षौ किमर्थं मामुपेक्षतः
5065023a ममैव दुष्कृतं किंचिन्महदस्ति न संशयः
5065023c समर्थौ सहितौ यन्मां नापेक्षेते परंतपौ
5065024a वैदेह्या वचनं श्रुत्वा करुणं साश्रुभाषितम्
5065024c पुनरप्यहमार्यां तामिदं वचनमब्रुवम्
5065025a त्वच्छोकविमुखो रामो देवि सत्येन ते शपे
5065025c रामे दुःखाभिभूते च लक्ष्मणः परितप्यते
5065026a कथंचिद्भवती दृष्टा न कालः परिशोचितुम्
5065026c इमं मुहूर्तं दुःखानामन्तं द्रक्ष्यसि भामिनि
5065027a तावुभौ नरशार्दूलौ राजपुत्रावरिंदमौ
5065027c त्वद्दर्शनकृतोत्साहौ लङ्कां भस्मीकरिष्यतः
5065028a हत्वा च समरे रौद्रं रावणं सह बान्धवम्
5065028c राघवस्त्वां महाबाहुः स्वां पुरीं नयते ध्रुवम्
5065029a यत्तु रामो विजानीयादभिज्ञानमनिन्दिते
5065029c प्रीतिसंजननं तस्य प्रदातुं तत्त्वमर्हसि
5065030a साभिवीक्ष्य दिशः सर्वा वेण्युद्ग्रथनमुत्तमम्
5065030c मुक्त्वा वस्त्राद्ददौ मह्यं मणिमेतं महाबल
5065031a प्रतिगृह्य मणिं दिव्यं तव हेतो रघूत्तम
5065031c शिरसा संप्रणम्यैनामहमागमने त्वरे
5065032a गमने च कृतोत्साहमवेक्ष्य वरवर्णिनी
5065032c विवर्धमानं च हि मामुवाच जनकात्मजा
5065032e अश्रुपूर्णमुखी दीना बाष्पसंदिग्धभाषिणी
5065033a हनुमन्सिंहसंकाशौ तावुभौ रामलक्ष्मणौ
5065033c सुग्रीवं च सहामात्यं सर्वान्ब्रूया अनामयम्
5065034a यथा च स महाबाहुर्मां तारयति राघवः
5065034c अस्माद्दुःखाम्बुसंरोधात्तत्समाधातुमर्हसि
5065035a इमं च तीव्रं मम शोकवेगं; रक्षोभिरेभिः परिभर्त्सनं च
5065035c ब्रूयास्तु रामस्य गतः समीपं; शिवश्च तेऽध्वास्तु हरिप्रवीर
5065036a एतत्तवार्या नृपराजसिंह; सीता वचः प्राह विषादपूर्वम्
5065036c एतच्च बुद्ध्वा गदितं मया त्वं; श्रद्धत्स्व सीतां कुशलां समग्राम्
5066001a अथाहमुत्तरं देव्या पुनरुक्तः ससंभ्रमम्
5066001c तव स्नेहान्नरव्याघ्र सौहार्यादनुमान्य च
5066002a एवं बहुविधं वाच्यो रामो दाशरथिस्त्वया
5066002c यथा मामाप्नुयाच्छीघ्रं हत्वा रावणमाहवे
5066003a यदि वा मन्यसे वीर वसैकाहमरिंदम
5066003c कस्मिंश्चित्संवृते देशे विश्रान्तः श्वो गमिष्यसि
5066004a मम चाप्यल्पभाग्यायाः साम्निध्यात्तव वानर
5066004c अस्य शोकविपाकस्य मुहूर्तं स्याद्विमोक्षणम्
5066005a गते हि त्वयि विक्रान्ते पुनरागमनाय वै
5066005c प्राणानामपि संदेहो मम स्यान्नात्र संशयः
5066006a तवादर्शनजः शोको भूयो मां परितापयेत्
5066006c दुःखाद्दुःखपराभूतां दुर्गतां दुःखभागिनीम्
5066007a अयं तु वीरसंदेहस्तिष्ठतीव ममाग्रतः
5066007c सुमहांस्त्वत्सहायेषु हर्यृक्षेषु असंशयः
5066008a कथं नु खलु दुष्पारं तरिष्यन्ति महोदधिम्
5066008c तानि हर्यृक्षसैन्यानि तौ वा नरवरात्मजौ
5066009a त्रयाणामेव भूतानां सागरस्यास्य लङ्घने
5066009c शक्तिः स्याद्वैनतेयस्य वायोर्वा तव वानघ
5066010a तदस्मिन्कार्यनियोगे वीरैवं दुरतिक्रमे
5066010c किं पश्यसि समाधानं ब्रूहि कार्यविदां वर
5066011a काममस्य त्वमेवैकः कार्यस्य परिसाधने
5066011c पर्याप्तः परवीरघ्न यशस्यस्ते बलोदयः
5066012a बलैः समग्रैर्यदि मां हत्वा रावणमाहवे
5066012c विजयी स्वां पुरीं रामो नयेत्तत्स्याद्यशस्करम्
5066013a यथाहं तस्य वीरस्य वनादुपधिना हृता
5066013c रक्षसा तद्भयादेव तथा नार्हति राघवः
5066014a बलैस्तु संकुलां कृत्वा लङ्कां परबलार्दनः
5066014c मां नयेद्यदि काकुत्स्थस्तत्तस्य सदृशं भवेत्
5066015a तद्यथा तस्य विक्रान्तमनुरूपं महात्मनः
5066015c भवत्याहवशूरस्य तथा त्वमुपपादय
5066016a तदर्थोपहितं वाक्यं प्रश्रितं हेतुसंहितम्
5066016c निशम्याहं ततः शेषं वाक्यमुत्तरमब्रुवम्
5066017a देवि हर्यृक्षसैन्यानामीश्वरः प्लवतां वरः
5066017c सुग्रीवः सत्त्वसंपन्नस्तवार्थे कृतनिश्चयः
5066018a तस्य विक्रमसंपन्नाः सत्त्ववन्तो महाबलाः
5066018c मनःसंकल्पसंपाता निदेशे हरयः स्थिताः
5066019a येषां नोपरि नाधस्तान्न तिर्यक्सज्जते गतिः
5066019c न च कर्मसु सीदन्ति महत्स्वमिततेजसः
5066020a असकृत्तैर्महाभागैर्वानरैर्बलसंयुतैः
5066020c प्रदक्षिणीकृता भूमिर्वायुमार्गानुसारिभिः
5066021a मद्विशिष्टाश्च तुल्याश्च सन्ति तत्र वनौकसः
5066021c मत्तः प्रत्यवरः कश्चिन्नास्ति सुग्रीवसंनिधौ
5066022a अहं तावदिह प्राप्तः किं पुनस्ते महाबलाः
5066022c न हि प्रकृष्टाः प्रेष्यन्ते प्रेष्यन्ते हीतरे जनाः
5066023a तदलं परितापेन देवि मन्युर्व्यपैतु ते
5066023c एकोत्पातेन ते लङ्कामेष्यन्ति हरियूथपाः
5066024a मम पृष्ठगतौ तौ च चन्द्रसूर्याविवोदितौ
5066024c त्वत्सकाशं महाभागे नृसिंहावागमिष्यतः
5066025a अरिघ्नं सिंहसंकाशं क्षिप्रं द्रक्ष्यसि राघवम्
5066025c लक्ष्मणं च धनुष्पाणिं लङ्का द्वारमुपस्थितम्
5066026a नखदंष्ट्रायुधान्वीरान्सिंहशार्दूलविक्रमान्
5066026c वानरान्वानरेन्द्राभान्क्षिप्रं द्रक्ष्यसि संगतान्
5066027a शैलाम्बुदन्निकाशानां लङ्कामलयसानुषु
5066027c नर्दतां कपिमुख्यानामचिराच्छोष्यसे स्वनम्
5066028a निवृत्तवनवासं च त्वया सार्धमरिंदमम्
5066028c अभिषिक्तमयोध्यायां क्षिप्रं द्रक्ष्यसि राघवम्
5066029a ततो मया वाग्भिरदीनभाषिणी; शिवाभिरिष्टाभिरभिप्रसादिता
5066029c जगाम शान्तिं मम मैथिलात्मजा; तवापि शोकेन तथाभिपीडिता
6001001a श्रुत्वा हनुमतो वाक्यं यथावदभिभाषितम्
6001001c रामः प्रीतिसमायुक्तो वाक्यमुत्तरमब्रवीत्
6001002a कृतं हनुमता कार्यं सुमहद्भुवि दुष्करम्
6001002c मनसापि यदन्येन न शक्यं धरणीतले
6001003a न हि तं परिपश्यामि यस्तरेत महार्णवम्
6001003c अन्यत्र गरुणाद्वायोरन्यत्र च हनूमतः
6001004a देवदानवयक्षाणां गन्धर्वोरगरक्षसाम्
6001004c अप्रधृष्यां पुरीं लङ्कां रावणेन सुरक्षिताम्
6001005a प्रविष्टः सत्त्वमाश्रित्य जीवन्को नाम निष्क्रमेत्
6001005c को विशेत्सुदुराधर्षां राक्षसैश्च सुरक्षिताम्
6001005e यो वीर्यबलसंपन्नो न समः स्याद्धनूमतः
6001006a भृत्यकार्यं हनुमता सुग्रीवस्य कृतं महत्
6001006c एवं विधाय स्वबलं सदृशं विक्रमस्य च
6001007a यो हि भृत्यो नियुक्तः सन्भर्त्रा कर्मणि दुष्करे
6001007c कुर्यात्तदनुरागेण तमाहुः पुरुषोत्तमम्
6001008a नियुक्तो नृपतेः कार्यं न कुर्याद्यः समाहितः
6001008c भृत्यो युक्तः समर्थश्च तमाहुः पुरुषाधमम्
6001009a तन्नियोगे नियुक्तेन कृतं कृत्यं हनूमता
6001009c न चात्मा लघुतां नीतः सुग्रीवश्चापि तोषितः
6001010a अहं च रघुवंशश्च लक्ष्मणश्च महाबलः
6001010c वैदेह्या दर्शनेनाद्य धर्मतः परिरक्षिताः
6001011a इदं तु मम दीनस्या मनो भूयः प्रकर्षति
6001011c यदिहास्य प्रियाख्यातुर्न कुर्मि सदृशं प्रियम्
6001012a एष सर्वस्वभूतस्तु परिष्वङ्गो हनूमतः
6001012c मया कालमिमं प्राप्य दत्तस्तस्य महात्मनः
6001013a सर्वथा सुकृतं तावत्सीतायाः परिमार्गणम्
6001013c सागरं तु समासाद्य पुनर्नष्टं मनो मम
6001014a कथं नाम समुद्रस्य दुष्पारस्य महाम्भसः
6001014c हरयो दक्षिणं पारं गमिष्यन्ति समाहिताः
6001015a यद्यप्येष तु वृत्तान्तो वैदेह्या गदितो मम
6001015c समुद्रपारगमने हरीणां किमिवोत्तरम्
6001016a इत्युक्त्वा शोकसंभ्रान्तो रामः शत्रुनिबर्हणः
6001016c हनूमन्तं महाबाहुस्ततो ध्यानमुपागमत्
6002001a तं तु शोकपरिद्यूनं रामं दशरथात्मजम्
6002001c उवाच वचनं श्रीमान्सुग्रीवः शोकनाशनम्
6002002a किं त्वं संतप्यसे वीर यथान्यः प्राकृतस्तथा
6002002c मैवं भूस्त्यज संतापं कृतघ्न इव सौहृदम्
6002003a संतापस्य च ते स्थानं न हि पश्यामि राघव
6002003c प्रवृत्तावुपलब्धायां ज्ञाते च निलये रिपोः
6002004a धृतिमाञ्शास्त्रवित्प्राज्ञः पण्डितश्चासि राघव
6002004c त्यजेमां पापिकां बुद्धिं कृत्वात्मेवार्थदूषणीम्
6002005a समुद्रं लङ्घयित्वा तु महानक्रसमाकुलम्
6002005c लङ्कामारोहयिष्यामो हनिष्यामश्च ते रिपुम्
6002006a निरुत्साहस्य दीनस्य शोकपर्याकुलात्मनः
6002006c सर्वार्था व्यवसीदन्ति व्यसनं चाधिगच्छति
6002007a इमे शूराः समर्थाश्च सर्वे नो हरियूथपाः
6002007c त्वत्प्रियार्थं कृतोत्साहाः प्रवेष्टुमपि पावकम्
6002008a एषां हर्षेण जानामि तर्कश्चास्मिन्दृढो मम
6002008c विक्रमेण समानेष्ये सीतां हत्वा यथा रिपुम्
6002009a सेतुरत्र यथा वध्येद्यथा पश्येम तां पुरीम्
6002009c तस्य राक्षसराजस्य तथा त्वं कुरु राघव
6002010a दृष्ट्वा तां हि पुरीं लङ्कां त्रिकूटशिखरे स्थिताम्
6002010c हतं च रावणं युद्धे दर्शनादुपधारय
6002011a सेतुबद्धः समुद्रे च यावल्लङ्का समीपतः
6002011c सर्वं तीर्णं च वै सैन्यं जितमित्युपधार्यताम्
6002012a इमे हि समरे शूरा हरयः कामरूपिणः
6002012c तदलं विक्लवा बुद्धी राजन्सर्वार्थनाशनी
6002013a पुरुषस्य हि लोकेऽस्मिञ्शोकः शौर्यापकर्षणः
6002013c यत्तु कार्यं मनुष्येण शौण्डीर्यमवलम्बता
6002013e शूराणां हि मनुष्याणां त्वद्विधानां महात्मनाम्
6002014a विनष्टे वा प्रनष्टे वा शोकः सर्वार्थनाशनः
6002014c त्वं तु बुद्धिमतां श्रेष्ठः सर्वशास्त्रार्थकोविदः
6002015a मद्विधैः सचिवैः सार्थमरिं जेतुमिहार्हसि
6002015c न हि पश्याम्यहं कंचित्त्रिषु लोकेषु राघव
6002016a गृहीतधनुषो यस्ते तिष्ठेदभिमुखो रणे
6002016c वानरेषु समासक्तं न ते कार्यं विपत्स्यते
6002017a अचिराद्द्रक्ष्यसे सीतां तीर्त्वा सागरमक्षयम्
6002017c तदलं शोकमालम्ब्य क्रोधमालम्ब भूपते
6002018a निश्चेष्टाः क्षत्रिया मन्दाः सर्वे चण्डस्य बिभ्यति
6002018c लङ्गनार्थं च घोरस्य समुद्रस्य नदीपतेः
6002019a सहास्माभिरिहोपेतः सूक्ष्मबुद्धिर्विचारय
6002019c इमे हि समरे शूरा हरयः कामरूपिणः
6002020a तानरीन्विधमिष्यन्ति शिलापादपवृष्टिभिः
6002020c कथंचित्परिपश्यामस्ते वयं वरुणालयम्
6002021a किमुक्त्वा बहुधा चापि सर्वथा विजयी भवान्
6003001a सुग्रीवस्य वचः श्रुत्वा हेतुमत्परमार्थवित्
6003001c प्रतिजग्राह काकुत्स्थो हनूमन्तमथाब्रवीत्
6003002a तरसा सेतुबन्धेन सागरोच्छोषणेन वा
6003002c सर्वथा सुसमर्थोऽस्मि सागरस्यास्य लङ्घने
6003003a कति दुर्गाणि दुर्गाया लङ्कायास्तद्ब्रवीहि मे
6003003c ज्ञातुमिच्छामि तत्सर्वं दर्शनादिव वानर
6003004a बलस्य परिमाणं च द्वारदुर्गक्रियामपि
6003004c गुप्ति कर्म च लङ्काया रक्षसां सदनानि च
6003005a यथासुखं यथावच्च लङ्कायामसि दृष्टवान्
6003005c सरमाचक्ष्व तत्त्वेन सर्वथा कुशलो ह्यसि
6003006a श्रुत्वा रामस्य वचनं हनूमान्मारुतात्मजः
6003006c वाक्यं वाक्यविदां श्रेष्ठो रामं पुनरथाब्रवीत्
6003007a श्रूयतां सर्वमाख्यास्ये दुर्गकर्मविधानतः
6003007c गुप्ता पुरी यथा लङ्का रक्षिता च यथा बलैः
6003008a परां समृद्धिं लङ्कायाः सागरस्य च भीमताम्
6003008c विभागं च बलौघस्य निर्देशं वाहनस्य च
6003009a प्रहृष्टा मुदिता लङ्का मत्तद्विपसमाकुला
6003009c महती रथसंपूर्णा रक्षोगणसमाकुला
6003010a दृढबद्धकवाटानि महापरिघवन्ति च
6003010c द्वाराणि विपुलान्यस्याश्चत्वारि सुमहान्ति च
6003011a वप्रेषूपलयन्त्राणि बलवन्ति महान्ति च
6003011c आगतं परसैन्यं तैस्तत्र प्रतिनिवार्यते
6003012a द्वारेषु संस्कृता भीमाः कालायसमयाः शिताः
6003012c शतशो रोचिता वीरैः शतघ्न्यो रक्षसां गणैः
6003013a सौवर्णश्च महांस्तस्याः प्राकारो दुष्प्रधर्षणः
6003013c मणिविद्रुमवैदूर्यमुक्ताविचरितान्तरः
6003014a सर्वतश्च महाभीमाः शीततोया महाशुभाः
6003014c अगाधा ग्राहवत्यश्च परिखा मीनसेविताः
6003015a द्वारेषु तासां चत्वारः संक्रमाः परमायताः
6003015c यन्त्रैरुपेता बहुभिर्महद्भिर्दृढसंधिभिः
6003016a त्रायन्ते संक्रमास्तत्र परसैन्यागमे सति
6003016c यन्त्रैस्तैरवकीर्यन्ते परिखासु समन्ततः
6003017a एकस्त्वकम्प्यो बलवान्संक्रमः सुमहादृढः
6003017c काञ्चनैर्बहुभिः स्तम्भैर्वेदिकाभिश्च शोभितः
6003018a स्वयं प्रकृतिसंपन्नो युयुत्सू राम रावणः
6003018c उत्थितश्चाप्रमत्तश्च बलानामनुदर्शने
6003019a लङ्का पुरी निरालम्बा देवदुर्गा भयावहा
6003019c नादेयं पार्वतं वन्यं कृत्रिमं च चतुर्विधम्
6003020a स्थिता पारे समुद्रस्य दूरपारस्य राघव
6003020c नौपथश्चापि नास्त्यत्र निरादेशश्च सर्वतः
6003021a शैलाग्रे रचिता दुर्गा सा पूर्देवपुरोपमा
6003021c वाजिवारणसंपूर्णा लङ्का परमदुर्जया
6003022a परिघाश्च शतघ्न्यश्च यन्त्राणि विविधानि च
6003022c शोभयन्ति पुरीं लङ्कां रावणस्य दुरात्मनः
6003023a अयुतं रक्षसामत्र पश्चिमद्वारमाश्रितम्
6003023c शूलहस्ता दुराधर्षाः सर्वे खड्गाग्रयोधिनः
6003024a नियुतं रक्षसामत्र दक्षिणद्वारमाश्रितम्
6003024c चतुरङ्गेण सैन्येन योधास्तत्राप्यनुत्तमाः
6003025a प्रयुतं रक्षसामत्र पूर्वद्वारं समाश्रितम्
6003025c चर्मखड्गधराः सर्वे तथा सर्वास्त्रकोविदाः
6003026a अर्बुदं रक्षसामत्र उत्तरद्वारमाश्रितम्
6003026c रथिनश्चाश्ववाहाश्च कुलपुत्राः सुपूजिताः
6003027a शतं शतसहस्राणां मध्यमं गुल्ममाश्रितम्
6003027c यातुधाना दुराधर्षाः साग्रकोटिश्च रक्षसाम्
6003028a ते मया संक्रमा भग्नाः परिखाश्चावपूरिताः
6003028c दग्धा च नगरी लङ्का प्राकाराश्चावसादिताः
6003029a येन केन तु मार्गेण तराम वरुणालयम्
6003029c हतेति नगरी लङ्कां वानरैरवधार्यताम्
6003030a अङ्गदो द्विविदो मैन्दो जाम्बवान्पनसो नलः
6003030c नीलः सेनापतिश्चैव बलशेषेण किं तव
6003031a प्लवमाना हि गत्वा तां रावणस्य महापुरीम्
6003031c सप्रकारां सभवनामानयिष्यन्ति मैथिलीम्
6003032a एवमाज्ञापय क्षिप्रं बलानां सर्वसंग्रहम्
6003032c मुहूर्तेन तु युक्तेन प्रस्थानमभिरोचय
6004001a श्रुत्वा हनूमतो वाक्यं यथावदनुपूर्वशः
6004001c ततोऽब्रवीन्महातेजा रामः सत्यपराक्रमः
6004002a यां निवेदयसे लङ्कां पुरीं भीमस्य रक्षसः
6004002c क्षिप्रमेनां वधिष्यामि सत्यमेतद्ब्रवीमि ते
6004003a अस्मिन्मुहूर्ते सुग्रीव प्रयाणमभिरोचये
6004003c युक्तो मुहूर्तो विजयः प्राप्तो मध्यं दिवाकरः
6004004a उत्तरा फल्गुनी ह्यद्य श्वस्तु हस्तेन योक्ष्यते
6004004c अभिप्रयाम सुग्रीव सर्वानीकसमावृताः
6004005a निमित्तानि च धन्यानि यानि प्रादुर्भवन्ति मे
6004005c निहत्य रावणं सीतामानयिष्यामि जानकीम्
6004006a उपरिष्टाद्धि नयनं स्फुरमाणमिदं मम
6004006c विजयं समनुप्राप्तं शंसतीव मनोरथम्
6004007a अग्रे यातु बलस्यास्य नीलो मार्गमवेक्षितुम्
6004007c वृतः शतसहस्रेण वानराणां तरस्विनाम्
6004008a फलमूलवता नील शीतकाननवारिणा
6004008c पथा मधुमता चाशु सेनां सेनापते नय
6004009a दूषयेयुर्दुरात्मानः पथि मूलफलोदकम्
6004009c राक्षसाः परिरक्षेथास्तेभ्यस्त्वं नित्यमुद्यतः
6004010a निम्नेषु वनदुर्गेषु वनेषु च वनौकसः
6004010c अभिप्लुत्याभिपश्येयुः परेषां निहतं बलम्
6004011a सागरौघनिभं भीममग्रानीकं महाबलाः
6004011c कपिसिंहा प्रकर्षन्तु शतशोऽथ सहस्रशः
6004012a गजश्च गिरिसंकाशो गवयश्च महाबलः
6004012c गवाक्षश्चाग्रतो यान्तु गवां दृप्ता इवर्षभाः
6004013a यातु वानरवाहिन्या वानरः प्लवतां पतिः
6004013c पालयन्दक्षिणं पार्श्वमृषभो वानरर्षभः
6004014a गन्धहस्तीव दुर्धर्षस्तरस्वी गन्धमादनः
6004014c यातु वानरवाहिन्याः सव्यं पार्श्वमधिष्ठितः
6004015a यास्यामि बलमध्येऽहं बलौघमभिहर्षयन्
6004015c अधिरुह्य हनूमन्तमैरावतमिवेश्वरः
6004016a अङ्गदेनैष संयातु लक्ष्मणश्चान्तकोपमः
6004016c सार्वभौमेण भूतेशो द्रविणाधिपतिर्यथा
6004017a जाम्बवांश्च सुषेणश्च वेगदर्शी च वानरः
6004017c ऋक्षराजो महासत्त्वः कुक्षिं रक्षन्तु ते त्रयः
6004018a राघवस्य वचः श्रुत्वा सुग्रीवो वाहिनीपतिः
6004018c व्यादिदेश महावीर्यान्वानरान्वानरर्षभः
6004019a ते वानरगणाः सर्वे समुत्पत्य युयुत्सवः
6004019c गुहाभ्यः शिखरेभ्यश्च आशु पुप्लुविरे तदा
6004020a ततो वानरराजेन लक्ष्मणेन च पूजितः
6004020c जगाम रामो धर्मात्मा ससैन्यो दक्षिणां दिशम्
6004021a शतैः शतसहस्रैश्च कोटीभिरयुतैरपि
6004021c वारणाभिश्च हरिभिर्ययौ परिवृतस्तदा
6004022a तं यान्तमनुयाति स्म महती हरिवाहिनी
6004023a हृष्टाः प्रमुदिताः सर्वे सुग्रीवेणाभिपालिताः
6004023c आप्लवन्तः प्लवन्तश्च गर्जन्तश्च प्लवंगमाः
6004023e क्ष्वेलन्तो निनदन्तश्च जग्मुर्वै दक्षिणां दिशम्
6004024a भक्षयन्तः सुगन्धीनि मधूनि च फलानि च
6004024c उद्वहन्तो महावृक्षान्मञ्जरीपुञ्जधारिणः
6004025a अन्योन्यं सहसा दृष्टा निर्वहन्ति क्षिपन्ति च
6004025c पतन्तश्चोत्पतन्त्यन्ये पातयन्त्यपरे परान्
6004026a रावणो नो निहन्तव्यः सर्वे च रजनीचराः
6004026c इति गर्जन्ति हरयो राघवस्य समीपतः
6004027a पुरस्तादृषभो वीरो नीलः कुमुद एव च
6004027c पथानं शोधयन्ति स्म वानरैर्बहुभिः सह
6004028a मध्ये तु राजा सुग्रीवो रामो लक्ष्मण एव च
6004028c बहुभिर्बलिभिर्भीमैर्वृताः शत्रुनिबर्हणः
6004029a हरिः शतबलिर्वीरः कोटीभिर्दशभिर्वृतः
6004029c सर्वामेको ह्यवष्टभ्य ररक्ष हरिवाहिनीम्
6004030a कोटीशतपरीवारः केसरी पनसो गजः
6004030c अर्कश्चातिबलः पार्श्वमेकं तस्याभिरक्षति
6004031a सुषेणो जाम्बवांश्चैव ऋक्षैर्बहुभिरावृतः
6004031c सुग्रीवं पुरतः कृत्वा जघनं संररक्षतुः
6004032a तेषां सेनापतिर्वीरो नीलो वानरपुंगवः
6004032c संपतन्पततां श्रेष्ठस्तद्बलं पर्यपालयत्
6004033a दरीमिखः प्रजङ्घश्च जम्भोऽथ रभसः कपिः
6004033c सर्वतश्च ययुर्वीरास्त्वरयन्तः प्लवंगमान्
6004034a एवं ते हरिशार्दूला गच्छन्तो बलदर्पिताः
6004034c अपश्यंस्ते गिरिश्रेष्ठं सह्यं द्रुमलतायुतम्
6004035a सागरौघनिभं भीमं तद्वानरबलं महत्
6004035c निःससर्प महाघोषं भीमवेग इवार्णवः
6004036a तस्य दाशरथेः पार्श्वे शूरास्ते कपिकुञ्जराः
6004036c तूर्णमापुप्लुवुः सर्वे सदश्वा इव चोदिताः
6004037a कपिभ्यामुह्यमानौ तौ शुशुभते नरर्षभौ
6004037c महद्भ्यामिव संस्पृष्टौ ग्राहाभ्यां चन्द्रभास्करौ
6004038a तमङ्गदगतो रामं लक्ष्मणः शुभया गिरा
6004038c उवाच प्रतिपूर्णार्थः स्मृतिमान्प्रतिभानवान्
6004039a हृतामवाप्य वैदेहीं क्षिप्रं हत्वा च रावणम्
6004039c समृद्धार्थः समृद्धार्थामयोध्यां प्रतियास्यसि
6004040a महान्ति च निमित्तानि दिवि भूमौ च राघव
6004040c शुभान्ति तव पश्यामि सर्वाण्येवार्थसिद्धये
6004041a अनु वाति शुभो वायुः सेनां मृदुहितः सुखः
6004041c पूर्णवल्गुस्वराश्चेमे प्रवदन्ति मृगद्विजाः
6004042a प्रसन्नाश्च दिशः सर्वा विमलश्च दिवाकरः
6004042c उशना च प्रसन्नार्चिरनु त्वां भार्गवो गतः
6004043a ब्रह्मराशिर्विशुद्धश्च शुद्धाश्च परमर्षयः
6004043c अर्चिष्मन्तः प्रकाशन्ते ध्रुवं सर्वे प्रदक्षिणम्
6004044a त्रिशङ्कुर्विमलो भाति राजर्षिः सपुरोहितः
6004044c पितामहवरोऽस्माकमिष्क्वाकूणां महात्मनाम्
6004045a विमले च प्रकाशेते विशाखे निरुपद्रवे
6004045c नक्षत्रं परमस्माकमिक्ष्वाकूणां महात्मनाम्
6004046a नैरृतं नैरृतानां च नक्षत्रमभिपीड्यते
6004046c मूलं मूलवता स्पृष्टं धूप्यते धूमकेतुना
6004047a सरं चैतद्विनाशाय राक्षसानामुपस्थितम्
6004047c काले कालगृहीतानां नकत्रं ग्रहपीडितम्
6004048a प्रसन्नाः सुरसाश्चापो वनानि फलवन्ति च
6004048c प्रवान्त्यभ्यधिकं गन्धा यथर्तुकुसुमा द्रुमाः
6004049a व्यूढानि कपिसैन्यानि प्रकाशन्तेऽधिकं प्रभो
6004049c देवानामिव सैन्यानि संग्रामे तारकामये
6004050a एवमार्य समीक्ष्यैतान्प्रीतो भवितुमर्हसि
6004050c इति भ्रातरमाश्वास्य हृष्टः सौमित्रिरब्रवीत्
6004051a अथावृत्य महीं कृत्स्नां जगाम महती चमूः
6004051c ऋक्षवानरशार्दूलैर्नखदंष्ट्रायुधैर्वृता
6004052a कराग्रैश्चरणाग्रैश्च वानरैरुद्धतं रजः
6004052c भौममन्तर्दधे लोकं निवार्य सवितुः प्रभाम्
6004053a सा स्म याति दिवारात्रं महती हरिवाहिनी
6004053c हृष्टप्रमुदिता सेना सुग्रीवेणाभिरक्षिता
6004054a वनरास्त्वरितं यान्ति सर्वे युद्धाभिनन्दनः
6004054c मुमोक्षयिषवः सीतां मुहूर्तं क्वापि नासत
6004055a ततः पादपसंबाधं नानामृगसमाकुलम्
6004055c सह्यपर्वतमासेदुर्मलयं च मही धरम्
6004056a काननानि विचित्राणि नदीप्रस्रवणानि च
6004056c पश्यन्नपि ययौ रामः सह्यस्य मलयस्य च
6004057a चम्पकांस्तिलकांश्चूतानशोकान्सिन्दुवारकान्
6004057c करवीरांश्च तिमिशान्भञ्जन्ति स्म प्लवंगमाः
6004058a फलान्यमृतगन्धीनि मूलानि कुसुमानि च
6004058c बुभुजुर्वानरास्तत्र पादपानां बलोत्कटाः
6004059a द्रोणमात्रप्रमाणानि लम्बमानानि वानराः
6004059c ययुः पिबन्तो हृष्टास्ते मधूनि मधुपिङ्गलाः
6004060a पादपानवभञ्जन्तो विकर्षन्तस्तथा लताः
6004060c विधमन्तो गिरिवरान्प्रययुः प्लवगर्षभाः
6004061a वृक्षेभ्योऽन्ये तु कपयो नर्दन्तो मधुदर्पिताः
6004061c अन्ये वृक्षान्प्रपद्यन्ते प्रपतन्त्यपि चापरे
6004062a बभूव वसुधा तैस्तु संपूर्णा हरिपुंगवैः
6004062c यथा कमलकेदारैः पक्वैरिव वसुंधरा
6004063a महेन्द्रमथ संप्राप्य रामो राजीवलोचनः
6004063c अध्यारोहन्महाबाहुः शिखरं द्रुमभूषितम्
6004064a ततः शिखरमारुह्य रामो दशरथात्मजः
6004064c कूर्ममीनसमाकीर्णमपश्यत्सलिलाशयम्
6004065a ते सह्यं समतिक्रम्य मलयं च महागिरिम्
6004065c आसेदुरानुपूर्व्येण समुद्रं भीमनिःस्वनम्
6004066a अवरुह्य जगामाशु वेलावनमनुत्तमम्
6004066c रामो रमयतां श्रेष्ठः ससुग्रीवः सलक्ष्मणः
6004067a अथ धौतोपलतलां तोयौघैः सहसोत्थितैः
6004067c वेलामासाद्य विपुलां रामो वचनमब्रवीत्
6004068a एते वयमनुप्राप्ताः सुग्रीव वरुणालयम्
6004068c इहेदानीं विचिन्ता सा या न पूर्वं समुत्थिता
6004069a अतः परमतीरोऽयं सागरः सरितां पति
6004069c न चायमनुपायेन शक्यस्तरितुमर्णवः
6004070a तदिहैव निवेशोऽस्तु मन्त्रः प्रस्तूयतामिह
6004070c यथेदं वानरबलं परं पारमवाप्नुयात्
6004071a इतीव स महाबाहुः सीताहरणकर्शितः
6004071c रामः सागरमासाद्य वासमाज्ञापयत्तदा
6004072a संप्राप्तो मन्त्रकालो नः सागरस्येह लङ्घने
6004072c स्वां स्वां सेनां समुत्सृज्य मा च कश्चित्कुतो व्रजेत्
6004072e गच्छन्तु वानराः शूरा ज्ञेयं छन्नं भयं च नः
6004073a रामस्य वचनं श्रुत्वा सुग्रीवः सहलक्ष्मणः
6004073c सेनां न्यवेशयत्तीरे सागरस्य द्रुमायुते
6004074a विरराज समीपस्थं सागरस्य तु तद्बलम्
6004074c मधुपाण्डुजलः श्रीमान्द्वितीय इव सागरः
6004075a वेलावनमुपागम्य ततस्ते हरिपुंगवाः
6004075c विनिविष्टाः परं पारं काङ्क्षमाणा महोदधेः
6004076a सा महार्णवमासाद्य हृष्टा वानरवाहिनी
6004076c वायुवेगसमाधूतं पश्यमाना महार्णवम्
6004077a दूरपारमसंबाधं रक्षोगणनिषेवितम्
6004077c पश्यन्तो वरुणावासं निषेदुर्हरियूथपाः
6004078a चण्डनक्रग्रहं घोरं क्षपादौ दिवसक्षये
6004078c चन्द्रोदये समाधूतं प्रतिचन्द्रसमाकुलम्
6004079a चण्डानिलमहाग्राहैः कीर्णं तिमितिमिंगिलैः
6004079c दीप्तभोगैरिवाक्रीर्णं भुजंगैर्वरुणालयम्
6004080a अवगाढं महासत्तैर्नानाशैलसमाकुलम्
6004080c दुर्गं द्रुगममार्गं तमगाधमसुरालयम्
6004081a मकरैर्नागभोगैश्च विगाढा वातलोहिताः
6004081c उत्पेतुश्च निपेतुश्च प्रवृद्धा जलराशयः
6004082a अग्निचूर्णमिवाविद्धं भास्कराम्बुमनोरगम्
6004082c सुरारिविषयं घोरं पातालविषमं सदा
6004083a सागरं चाम्बरप्रख्यमम्बरं सागरोपमम्
6004083c सागरं चाम्बरं चेति निर्विशेषमदृश्यत
6004084a संपृक्तं नभसा ह्यम्भः संपृक्तं च नभोऽम्भसा
6004084c तादृग्रूपे स्म दृश्येते तारा रत्नसमाकुले
6004085a समुत्पतितमेघस्य वीच्चि मालाकुलस्य च
6004085c विशेषो न द्वयोरासीत्सागरस्याम्बरस्य च
6004086a अन्योन्यैराहताः सक्ताः सस्वनुर्भीमनिःस्वनाः
6004086c ऊर्मयः सिन्धुराजस्य महाभेर्य इवाहवे
6004087a रत्नौघजलसंनादं विषक्तमिव वायुना
6004087c उत्पतन्तमिव क्रुद्धं यादोगणसमाकुलम्
6004088a ददृशुस्ते महात्मानो वाताहतजलाशयम्
6004088c अनिलोद्धूतमाकाशे प्रवल्गतमिवोर्मिभिः
6004088e भ्रान्तोर्मिजलसंनादं प्रलोलमिव सागरम्
6005001a सा तु नीलेन विधिवत्स्वारक्षा सुसमाहिता
6005001c सागरस्योत्तरे तीरे साधु सेना निवेशिता
6005002a मैन्दश्च द्विविधश्चोभौ तत्र वानरपुंगवौ
6005002c विचेरतुश्च तां सेनां रक्षार्थं सर्वतो दिशम्
6005003a निविष्टायां तु सेनायां तीरे नदनदीपतेः
6005003c पार्श्वस्थं लक्ष्मणं दृष्ट्वा रामो वचनमब्रवीत्
6005004a शोकश्च किल कालेन गच्छता ह्यपगच्छति
6005004c मम चापश्यतः कान्तामहन्यहनि वर्धते
6005005a न मे दुःखं प्रिया दूरे न मे दुःखं हृतेति च
6005005c एतदेवानुशोचामि वयोऽस्या ह्यतिवर्तते
6005006a वाहि वात यतः कन्या तां स्पृष्ट्वा मामपि स्पृश
6005006c त्वयि मे गात्रसंस्पर्शश्चन्द्रे दृष्टिसमागमः
6005007a तन्मे दहति गात्राणि विषं पीतमिवाशये
6005007c हा नाथेति प्रिया सा मां ह्रियमाणा यदब्रवीत्
6005008a तद्वियोगेन्धनवता तच्चिन्ताविपुलार्चिषा
6005008c रात्रिं दिवं शरीरं मे दह्यते मदनाग्निना
6005009a अवगाह्यार्णवं स्वप्स्ये सौमित्रे भवता विना
6005009c कथंचित्प्रज्वलन्कामः समासुप्तं जले दहेत्
6005010a बह्वेतत्कामयानस्य शक्यमेतेन जीवितुम्
6005010c यदहं सा च वामोरुरेकां धरणिमाश्रितौ
6005011a केदारस्येव केदारः सोदकस्य निरूदकः
6005011c उपस्नेहेन जीवामि जीवन्तीं यच्छृणोमि ताम्
6005012a कदा तु खलु सुस्शोणीं शतपत्रायतेक्षणाम्
6005012c विजित्य शत्रून्द्रक्ष्यामि सीतां स्फीतामिव श्रियम्
6005013a कदा नु चारुबिम्बौष्ठं तस्याः पद्ममिवाननम्
6005013c ईषदुन्नम्य पास्यामि रसायनमिवातुरः
6005014a तौ तस्याः संहतौ पीनौ स्तनौ तालफलोपमौ
6005014c कदा नु खलु सोत्कम्पौ हसन्त्या मां भजिष्यतः
6005015a सा नूनमसितापाङ्गी रक्षोमध्यगता सती
6005015c मन्नाथा नाथहीनेव त्रातारं नाधिगच्छति
6005016a कदा विक्षोभ्य रक्षांसि सा विधूयोत्पतिष्यति
6005016c विधूय जलदान्नीलाञ्शशिलेखा शरत्स्विव
6005017a स्वभावतनुका नूनं शोकेनानशनेन च
6005017c भूयस्तनुतरा सीता देशकालविपर्ययात्
6005018a कदा नु राक्षसेन्द्रस्य निधायोरसि सायकान्
6005018c सीतां प्रत्याहरिष्यामि शोकमुत्सृज्य मानसं
6005019a कदा नु खलु मां साध्वी सीतामरसुतोपमा
6005019c सोत्कण्ठा कण्ठमालम्ब्य मोक्ष्यत्यानन्दजं जलम्
6005020a कदा शोकमिमं घोरं मैथिली विप्रयोगजम्
6005020c सहसा विप्रमोक्ष्यामि वासः शुक्लेतरं यथा
6005021a एवं विलपतस्तस्य तत्र रामस्य धीमतः
6005021c दिनक्षयान्मन्दवपुर्भास्करोऽस्तमुपागमत्
6005022a आश्वासितो लक्ष्मणेन रामः संध्यामुपासत
6005022c स्मरन्कमलपत्राक्षीं सीतां शोकाकुलीकृतः
6006001a लङ्कायां तु कृतं कर्म घोरं दृष्ट्वा भवावहम्
6006001c राक्षसेन्द्रो हनुमता शक्रेणेव महात्मना
6006001e अब्रवीद्राक्षसान्सर्वान्ह्रिया किंचिदवाङ्मुखः
6006002a धर्षिता च प्रविष्टा च लङ्का दुष्प्रसहा पुरी
6006002c तेन वानरमात्रेण दृष्टा सीता च जानकी
6006003a प्रसादो धर्षितश्चैत्यः प्रवरा राक्षसा हताः
6006003c आविला च पुरी लङ्का सर्वा हनुमता कृता
6006004a किं करिष्यामि भद्रं वः किं वा युक्तमनन्तरम्
6006004c उच्यतां नः समर्थं यत्कृतं च सुकृतं भवेत्
6006005a मन्त्रमूलं हि विजयं प्राहुरार्या मनस्विनः
6006005c तस्माद्वै रोचये मन्त्रं रामं प्रति महाबलाः
6006006a त्रिविधाः पुरुषा लोके उत्तमाधममध्यमाः
6006006c तेषां तु समवेतानां गुणदोषं वदाम्यहम्
6006007a मन्त्रिभिर्हितसंयुक्तैः समर्थैर्मन्त्रनिर्णये
6006007c मित्रैर्वापि समानार्थैर्बान्धवैरपि वा हितैः
6006008a सहितो मन्त्रयित्वा यः कर्मारम्भान्प्रवर्तयेत्
6006008c दैवे च कुरुते यत्नं तमाहुः पुरुषोत्तमम्
6006009a एकोऽर्थं विमृशेदेको धर्मे प्रकुरुते मनः
6006009c एकः कार्याणि कुरुते तमाहुर्मध्यमं नरम्
6006010a गुणदोषावनिश्चित्य त्यक्त्वा दैवव्यपाश्रयम्
6006010c करिष्यामीति यः कार्यमुपेक्षेत्स नराधमः
6006011a यथेमे पुरुषा नित्यमुत्तमाधममध्यमाः
6006011c एवं मन्त्रोऽपि विज्ञेय उत्तमाधममध्यमः
6006012a ऐकमत्यमुपागम्य शास्त्रदृष्टेन चक्षुषा
6006012c मन्त्रिणो यत्र निरस्तास्तमाहुर्मन्त्रमुत्तमम्
6006013a बह्व्योऽपि मतयो गत्वा मन्त्रिणो ह्यर्थनिर्णये
6006013c पुनर्यत्रैकतां प्राप्तः स मन्त्रो मध्यमः स्मृतः
6006014a अन्योन्यमतिमास्थाय यत्र संप्रतिभाष्यते
6006014c न चैकमत्ये श्रेयोऽस्ति मन्त्रः सोऽधम उच्यते
6006015a तस्मात्सुमन्त्रितं साधु भवन्तो मन्त्रिसत्तमाः
6006015c कार्यं संप्रतिपद्यन्तामेतत्कृत्यतमं मम
6006016a वानराणां हि वीराणां सहस्रैः परिवारितः
6006016c रामोऽभ्येति पुरीं लङ्कामस्माकमुपरोधकः
6006017a तरिष्यति च सुव्यक्तं राघवः सागरं सुखम्
6006017c तरसा युक्तरूपेण सानुजः सबलानुगः
6006018a अस्मिन्नेवंगते कार्ये विरुद्धे वानरैः सह
6006018c हितं पुरे च सैन्ये च सर्वं संमन्त्र्यतां मम
6007001a इत्युक्ता राक्षसेन्द्रेण राक्षसास्ते महाबलाः
6007001c ऊचुः प्राञ्जलयः सर्वे रावणं राक्षसेश्वरम्
6007002a राजन्परिघशक्त्यृष्टिशूलपट्टससंकुलम्
6007002c सुमहन्नो बलं कस्माद्विषादं भजते भवान्
6007003a कैलासशिखरावासी यक्षैर्बहुभिरावृतः
6007003c सुमहत्कदनं कृत्वा वश्यस्ते धनदः कृतः
6007004a स महेश्वरसख्येन श्लाघमानस्त्वया विभो
6007004c निर्जितः समरे रोषाल्लोकपालो महाबलः
6007005a विनिहत्य च यक्षौघान्विक्षोभ्य च विगृह्य च
6007005c त्वया कैलासशिखराद्विमानमिदमाहृतम्
6007006a मयेन दानवेन्द्रेण त्वद्भयात्सख्यमिच्छता
6007006c दुहिता तव भार्यार्थे दत्ता राक्षसपुंगव
6007007a दानवेन्द्रो मधुर्नाम वीर्योत्सिक्तो दुरासदः
6007007c विगृह्य वशमानीतः कुम्भीनस्याः सुखावहः
6007008a निर्जितास्ते महाबाहो नागा गत्वा रसातलम्
6007008c वासुकिस्तक्षकः शङ्खो जटी च वशमाहृताः
6007009a अक्षया बलवन्तश्च शूरा लब्धवराः पुनः
6007009c त्वया संवत्सरं युद्ध्वा समरे दानवा विभो
6007010a स्वबलं समुपाश्रित्य नीता वशमरिंदम
6007010c मायाश्चाधिगतास्तत्र बहवो राक्षसाधिप
6007011a शूराश्च बलवन्तश्च वरुणस्य सुता रणे
6007011c निर्जितास्ते महाबाहो चतुर्विधबलानुगाः
6007012a मृत्युदण्डमहाग्राहं शाल्मलिद्वीपमण्डितम्
6007012c अवगाह्य त्वया राजन्यमस्य बलसागरम्
6007013a जयश्च विप्लुलः प्राप्तो मृत्युश्च प्रतिषेधितः
6007013c सुयुद्धेन च ते सर्वे लोकास्तत्र सुतोषिताः
6007014a क्षत्रियैर्बहुभिर्वीरैः शक्रतुल्यपराक्रमैः
6007014c आसीद्वसुमती पूर्णा महद्भिरिव पादपैः
6007015a तेषां वीर्यगुणोत्साहैर्न समो राघवो रणे
6007015c प्रसह्य ते त्वया राजन्हताः परमदुर्जयाः
6007016a राजन्नापदयुक्तेयमागता प्राकृताज्जनात्
6007016c हृदि नैव त्वया कार्या त्वं वधिष्यसि राघवम्
6008001a ततो नीलाम्बुदनिभः प्रहस्तो नाम राक्षसः
6008001c अब्रवीत्प्राञ्जलिर्वाक्यं शूरः सेनापतिस्तदा
6008002a देवदानवगन्धर्वाः पिशाचपतगोरगाः
6008002c न त्वां धर्षयितुं शक्ताः किं पुनर्वानरा रणे
6008003a सर्वे प्रमत्ता विश्वस्ता वञ्चिताः स्म हनूमता
6008003c न हि मे जीवतो गच्छेज्जीवन्स वनगोचरः
6008004a सर्वां सागरपर्यन्तां सशैलवनकाननाम्
6008004c करोम्यवानरां भूमिमाज्ञापयतु मां भवान्
6008005a रक्षां चैव विधास्यामि वानराद्रजनीचर
6008005c नागमिष्यति ते दुःखं किंचिदात्मापराधजम्
6008006a अब्रवीच्च सुसंक्रुद्धो दुर्मुखो नाम राक्षसः
6008006c इदं न क्षमणीयं हि सर्वेषां नः प्रधर्षणम्
6008007a अयं परिभवो भूयः पुरस्यान्तःपुरस्य च
6008007c श्रीमतो राक्षसेन्द्रस्य वानरेन्द्रप्रधर्षणम्
6008008a अस्मिन्मुहूर्ते हत्वैको निवर्तिष्यामि वानरान्
6008008c प्रविष्टान्सागरं भीममम्बरं वा रसातलम्
6008009a ततोऽब्रवीत्सुसंक्रुद्धो वज्रदंष्ट्रो महाबलः
6008009c प्रगृह्य परिघं घोरं मांसशोणितरूपितम्
6008010a किं वो हनुमता कार्यं कृपणेन तपस्विना
6008010c रामे तिष्ठति दुर्धर्षे सुग्रीवे सहलक्ष्मणे
6008011a अद्य रामं ससुग्रीवं परिघेण सलक्ष्मणम्
6008011c आगमिष्यामि हत्वैको विक्षोभ्य हरिवाहिनीम्
6008012a कौम्भकर्णिस्ततो वीरो निकुम्भो नाम वीर्यवान्
6008012c अब्रवीत्परमकुर्द्धो रावणं लोकरावणम्
6008013a सर्वे भवन्तस्तिष्ठन्तु महाराजेन संगताः
6008013c अहमेको हनिष्यामि राघवं सहलक्ष्मणम्
6008014a ततो वज्रहनुर्नाम राक्षसः पर्वतोपमः
6008014c क्रुद्धः परिलिहन्वक्त्रं जिह्वया वाक्यमब्रवीत्
6008015a स्वैरं कुर्वन्तु कार्याणि भवन्तो विगतज्वराः
6008015c एकोऽहं भक्षयिष्यामि तान्सर्वान्हरियूथपान्
6008016a स्वस्थाः क्रीडन्तु निश्चिन्ताः पिबन्तु मधुवारुणीम्
6008016c अहमेको हनिष्यामि सुग्रीवं सहलक्ष्मणम्
6008016e साङ्गदं च हनूमन्तं रामं च रणकुञ्जरम्
6009001a ततो निकुम्भो रभसः सूर्यशत्रुर्महाबलः
6009001c सुप्तघ्नो यज्ञकोपश्च महापार्श्वो महोदरः
6009002a अग्निकेतुश्च दुर्धर्षो रश्मिकेतुश्च राक्षसः
6009002c इन्द्रजिच्च महातेजा बलवान्रावणात्मजः
6009003a प्रहस्तोऽथ विरूपाक्षो वज्रदंष्ट्रो महाबलः
6009003c धूम्राक्षश्चातिकायश्च दुर्मुखश्चैव राक्षसः
6009004a परिघान्पट्टसान्प्रासाञ्शक्तिशूलपरश्वधान्
6009004c चापानि च सबाणानि खड्गांश्च विपुलाञ्शितान्
6009005a प्रगृह्य परमक्रुद्धाः समुत्पत्य च राक्षसाः
6009005c अब्रुवन्रावणं सर्वे प्रदीप्ता इव तेजसा
6009006a अद्य रामं वधिष्यामः सुग्रीवं च सलक्ष्मणम्
6009006c कृपणं च हनूमन्तं लङ्का येन प्रधर्षिता
6009007a तान्गृहीतायुधान्सर्वान्वारयित्वा विभीषणः
6009007c अब्रवीत्प्राञ्जलिर्वाक्यं पुनः प्रत्युपवेश्य तान्
6009008a अप्युपायैस्त्रिभिस्तात योऽर्थः प्राप्तुं न शक्यते
6009008c तस्य विक्रमकालांस्तान्युक्तानाहुर्मनीषिणः
6009009a प्रमत्तेष्वभियुक्तेषु दैवेन प्रहतेषु च
6009009c विक्रमास्तात सिध्यन्ति परीक्ष्य विधिना कृताः
6009010a अप्रमत्तं कथं तं तु विजिगीषुं बले स्थितम्
6009010c जितरोषं दुराधर्षं प्रधर्षयितुमिच्छथ
6009011a समुद्रं लङ्घयित्वा तु घोरं नदनदीपतिम्
6009011c कृतं हनुमता कर्म दुष्करं तर्कयेत कः
6009012a बलान्यपरिमेयानि वीर्याणि च निशाचराः
6009012c परेषां सहसावज्ञा न कर्तव्या कथंचन
6009013a किं च राक्षसराजस्य रामेणापकृतं पुरा
6009013c आजहार जनस्थानाद्यस्य भार्यां यशस्विनः
6009014a खरो यद्यतिवृत्तस्तु रामेण निहतो रणे
6009014c अवश्यं प्राणिनां प्राणा रक्षितव्या यथा बलम्
6009015a एतन्निमित्तं वैदेही भयं नः सुमहद्भवेत्
6009015c आहृता सा परित्याज्या कलहार्थे कृते न किम्
6009016a न नः क्षमं वीर्यवता तेन धर्मानुवर्तिना
6009016c वैरं निरर्थकं कर्तुं दीयतामस्य मैथिली
6009017a यावन्न सगजां साश्वां बहुरत्नसमाकुलाम्
6009017c पुरीं दारयते बाणैर्दीयतामस्य मैथिली
6009018a यावत्सुघोरा महती दुर्धर्षा हरिवाहिनी
6009018c नावस्कन्दति नो लङ्कां तावत्सीता प्रदीयताम्
6009019a विनश्येद्धि पुरी लङ्का शूराः सर्वे च राक्षसाः
6009019c रामस्य दयिता पत्नी न स्वयं यदि दीयते
6009020a प्रसादये त्वां बन्धुत्वात्कुरुष्व वचनं मम
6009020c हितं पथ्यं त्वहं ब्रूमि दीयतामस्य मैथिली
6009021a पुरा शरत्सूर्यमरीचिसंनिभा;न्नवाग्रपुङ्खान्सुदृढान्नृपात्मजः
6009021c सृजत्यमोघान्विशिखान्वधाय ते; प्रदीयतां दाशरथाय मैथिली
6009022a त्यजस्व कोपं सुखधर्मनाशनं; भजस्व धर्मं रतिकीर्तिवर्धनम्
6009022c प्रसीद जीवेम सपुत्रबान्धवाः; प्रदीयतां दाशरथाय मैथिली
6010001a सुनिविष्टं हितं वाक्यमुक्तवन्तं विभीषणम्
6010001c अब्रवीत्परुषं वाक्यं रावणः कालचोदितः
6010002a वसेत्सह सपत्नेन क्रुद्धेनाशीविषेण वा
6010002c न तु मित्रप्रवादेन संवसेच्छत्रुसेविना
6010003a जानामि शीलं ज्ञातीनां सर्वलोकेषु राक्षस
6010003c हृष्यन्ति व्यसनेष्वेते ज्ञातीनां ज्ञातयः सदा
6010004a प्रधानं साधकं वैद्यं धर्मशीलं च राक्षस
6010004c ज्ञातयो ह्यवमन्यन्ते शूरं परिभवन्ति च
6010005a नित्यमन्योन्यसंहृष्टा व्यसनेष्वाततायिनः
6010005c प्रच्छन्नहृदया घोरा ज्ञातयस्तु भयावहाः
6010006a श्रूयन्ते हस्तिभिर्गीताः श्लोकाः पद्मवने क्वचित्
6010006c पाशहस्तान्नरान्दृष्ट्वा शृणु तान्गदतो मम
6010007a नाग्निर्नान्यानि शस्त्राणि न नः पाशा भयावहाः
6010007c घोराः स्वार्थप्रयुक्तास्तु ज्ञातयो नो भयावहाः
6010008a उपायमेते वक्ष्यन्ति ग्रहणे नात्र संशयः
6010008c कृत्स्नाद्भयाज्ज्ञातिभयं सुकष्टं विदितं च नः
6010009a विद्यते गोषु संपन्नं विद्यते ब्राह्मणे दमः
6010009c विद्यते स्त्रीषु चापल्यं विद्यते ज्ञातितो भयम्
6010010a ततो नेष्टमिदं सौम्य यदहं लोकसत्कृतः
6010010c ऐश्वर्यमभिजातश्च रिपूणां मूर्ध्नि च स्थितः
6010011a अन्यस्त्वेवंविधं ब्रूयाद्वाक्यमेतन्निशाचर
6010011c अस्मिन्मुहूर्ते न भवेत्त्वां तु धिक्कुलपांसनम्
6010012a इत्युक्तः परुषं वाक्यं न्यायवादी विभीषणः
6010012c उत्पपात गदापाणिश्चतुर्भिः सह राक्षसैः
6010013a अब्रवीच्च तदा वाक्यं जातक्रोधो विभीषणः
6010013c अन्तरिक्षगतः श्रीमान्भ्रातरं राक्षसाधिपम्
6010014a स त्वं भ्रातासि मे राजन्ब्रूहि मां यद्यदिच्छसि
6010014c इदं तु परुषं वाक्यं न क्षमाम्यनृतं तव
6010015a सुनीतं हितकामेन वाक्यमुक्तं दशानन
6010015c न गृह्णन्त्यकृतात्मानः कालस्य वशमागताः
6010016a सुलभाः पुरुषा राजन्सततं प्रियवादिनः
6010016c अप्रियस्य तु पथ्यस्य वक्ता श्रोता च दुर्लभः
6010017a बद्धं कालस्य पाशेन सर्वभूतापहारिणा
6010017c न नश्यन्तमुपेक्षेयं प्रदीप्तं शरणं यथा
6010018a दीप्तपावकसंकाशैः शितैः काञ्चनभूषणैः
6010018c न त्वामिच्छाम्यहं द्रष्टुं रामेण निहतं शरैः
6010019a शूराश्च बलवन्तश्च कृतास्त्राश्च रणाजिरे
6010019c कालाभिपन्ना सीदन्ति यथा वालुकसेतवः
6010020a आत्मानं सर्वथा रक्ष पुरीं चेमां सराक्षसाम्
6010020c स्वस्ति तेऽस्तु गमिष्यामि सुखी भव मया विना
6010021a निवार्यमाणस्य मया हितैषिणा; न रोचते ते वचनं निशाचर
6010021c परीतकाला हि गतायुषो नरा; हितं न गृह्णन्ति सुहृद्भिरीरितम्
6011001a इत्युक्त्वा परुषं वाक्यं रावणं रावणानुजः
6011001c आजगाम मुहूर्तेन यत्र रामः सलक्ष्मणः
6011002a तं मेरुशिखराकारं दीप्तामिव शतह्रदाम्
6011002c गगनस्थं महीस्थास्ते ददृशुर्वानराधिपाः
6011003a तमात्मपञ्चमं दृष्ट्वा सुग्रीवो वानराधिपः
6011003c वानरैः सह दुर्धर्षश्चिन्तयामास बुद्धिमान्
6011004a चिन्तयित्वा मुहूर्तं तु वानरांस्तानुवाच ह
6011004c हनूमत्प्रमुखान्सर्वानिदं वचनमुत्तमम्
6011005a एष सर्वायुधोपेतश्चतुर्भिः सह राक्षसैः
6011005c राक्षसोऽभ्येति पश्यध्वमस्मान्हन्तुं न संशयः
6011006a सुग्रीवस्य वचः श्रुत्वा सर्वे ते वानरोत्तमाः
6011006c सालानुद्यम्य शैलांश्च इदं वचनमब्रुवन्
6011007a शीघ्रं व्यादिश नो राजन्वधायैषां दुरात्मनाम्
6011007c निपतन्तु हताश्चैते धरण्यामल्पजीविताः
6011008a तेषां संभाषमाणानामन्योन्यं स विभीषणः
6011008c उत्तरं तीरमासाद्य खस्थ एव व्यतिष्ठत
6011009a उवाच च महाप्राज्ञः स्वरेण महता महान्
6011009c सुग्रीवं तांश्च संप्रेक्ष्य खस्थ एव विभीषणः
6011010a रावणो नाम दुर्वृत्तो राक्षसो राक्षसेश्वरः
6011010c तस्याहमनुजो भ्राता विभीषण इति श्रुतः
6011011a तेन सीता जनस्थानाद्धृता हत्वा जटायुषम्
6011011c रुद्ध्वा च विवशा दीना राक्षसीभिः सुरक्षिता
6011012a तमहं हेतुभिर्वाक्यैर्विविधैश्च न्यदर्शयम्
6011012c साधु निर्यात्यतां सीता रामायेति पुनः पुनः
6011013a स च न प्रतिजग्राह रावणः कालचोदितः
6011013c उच्यमानो हितं वाक्यं विपरीत इवौषधम्
6011014a सोऽहं परुषितस्तेन दासवच्चावमानितः
6011014c त्यक्त्वा पुत्रांश्च दारांश्च राघवं शरणं गतः
6011015a सर्वलोकशरण्याय राघवाय महात्मने
6011015c निवेदयत मां क्षिप्रं विभीषणमुपस्थितम्
6011016a एतत्तु वचनं श्रुत्वा सुग्रीवो लघुविक्रमः
6011016c लक्ष्मणस्याग्रतो रामं संरब्धमिदमब्रवीत्
6011017a रावणस्यानुजो भ्राता विभीषण इति श्रुतः
6011017c चतुर्भिः सह रक्षोभिर्भवन्तं शरणं गतः
6011018a रावणेन प्रणिहितं तमवेहि विभीषणम्
6011018c तस्याहं निग्रहं मन्ये क्षमं क्षमवतां वर
6011019a राक्षसो जिह्मया बुद्ध्या संदिष्टोऽयमुपस्थितः
6011019c प्रहर्तुं मायया छन्नो विश्वस्ते त्वयि राघव
6011020a बध्यतामेष तीव्रेण दण्डेन सचिवैः सह
6011020c रावणस्य नृशंसस्य भ्राता ह्येष विभीषणः
6011021a एवमुक्त्वा तु तं रामं संरब्धो वाहिनीपतिः
6011021c वाक्यज्ञो वाक्यकुशलं ततो मौनमुपागमत्
6011022a सुग्रीवस्य तु तद्वाक्यं श्रुत्वा रामो महाबलः
6011022c समीपस्थानुवाचेदं हनूमत्प्रमुखान्हरीन्
6011023a यदुक्तं कपिराजेन रावणावरजं प्रति
6011023c वाक्यं हेतुमदत्यर्थं भवद्भिरपि तच्छ्रुतम्
6011024a सुहृदा ह्यर्थकृच्छेषु युक्तं बुद्धिमता सता
6011024c समर्थेनापि संदेष्टुं शाश्वतीं भूतिमिच्छता
6011025a इत्येवं परिपृष्टास्ते स्वं स्वं मतमतन्द्रिताः
6011025c सोपचारं तदा राममूचुर्हितचिकीर्षवः
6011026a अज्ञातं नास्ति ते किंचित्त्रिषु लोकेषु राघव
6011026c आत्मानं पूजयन्राम पृच्छस्यस्मान्सुहृत्तया
6011027a त्वं हि सत्यव्रतः शूरो धार्मिको दृढविक्रमः
6011027c परीक्ष्य कारा स्मृतिमान्निसृष्टात्मा सुहृत्सु च
6011028a तस्मादेकैकशस्तावद्ब्रुवन्तु सचिवास्तव
6011028c हेतुतो मतिसंपन्नाः समर्थाश्च पुनः पुनः
6011029a इत्युक्ते राघवायाथ मतिमानङ्गदोऽग्रतः
6011029c विभीषणपरीक्षार्थमुवाच वचनं हरिः
6011030a शत्रोः सकाशात्संप्राप्तः सर्वथा शङ्क्य एव हि
6011030c विश्वासयोग्यः सहसा न कर्तव्यो विभीषणः
6011031a छादयित्वात्मभावं हि चरन्ति शठबुद्धयः
6011031c प्रहरन्ति च रन्ध्रेषु सोऽनर्थः सुमहान्भवेत्
6011032a अर्थानर्थौ विनिश्चित्य व्यवसायं भजेत ह
6011032c गुणतः संग्रहं कुर्याद्दोषतस्तु विसर्जयेत्
6011033a यदि दोषो महांस्तस्मिंस्त्यज्यतामविशङ्कितम्
6011033c गुणान्वापि बहूञ्ज्ञात्वा संग्रहः क्रियतां नृप
6011034a शरभस्त्वथ निश्चित्य सार्थं वचनमब्रवीत्
6011034c क्षिप्रमस्मिन्नरव्याघ्र चारः प्रतिविधीयताम्
6011035a प्रणिधाय हि चारेण यथावत्सूक्ष्मबुद्धिना
6011035c परीक्ष्य च ततः कार्यो यथान्यायं परिग्रहः
6011036a जाम्बवांस्त्वथ संप्रेक्ष्य शास्त्रबुद्ध्या विचक्षणः
6011036c वाक्यं विज्ञापयामास गुणवद्दोषवर्जितम्
6011037a बद्धवैराच्च पापाच्च राक्षसेन्द्राद्विभीषणः
6011037c अदेश काले संप्राप्तः सर्वथा शङ्क्यतामयम्
6011038a ततो मैन्दस्तु संप्रेक्ष्य नयापनयकोविदः
6011038c वाक्यं वचनसंपन्नो बभाषे हेतुमत्तरम्
6011039a वचनं नाम तस्यैष रावणस्य विभीषणः
6011039c पृच्छ्यतां मधुरेणायं शनैर्नरवरेश्वर
6011040a भावमस्य तु विज्ञाय ततस्तत्त्वं करिष्यसि
6011040c यदि दृष्टो न दुष्टो वा बुद्धिपूर्वं नरर्षभ
6011041a अथ संस्कारसंपन्नो हनूमान्सचिवोत्तमः
6011041c उवाच वचनं श्लक्ष्णमर्थवन्मधुरं लघु
6011042a न भवन्तं मतिश्रेष्ठं समर्थं वदतां वरम्
6011042c अतिशाययितुं शक्तो बृहस्पतिरपि ब्रुवन्
6011043a न वादान्नापि संघर्षान्नाधिक्यान्न च कामतः
6011043c वक्ष्यामि वचनं राजन्यथार्थं रामगौरवात्
6011044a अर्थानर्थनिमित्तं हि यदुक्तं सचिवैस्तव
6011044c तत्र दोषं प्रपश्यामि क्रिया न ह्युपपद्यते
6011045a ऋते नियोगात्सामर्थ्यमवबोद्धुं न शक्यते
6011045c सहसा विनियोगो हि दोषवान्प्रतिभाति मे
6011046a चारप्रणिहितं युक्तं यदुक्तं सचिवैस्तव
6011046c अर्थस्यासंभवात्तत्र कारणं नोपपद्यते
6011047a अदेश काले संप्राप्त इत्ययं यद्विभीषणः
6011047c विवक्षा चात्र मेऽस्तीयं तां निबोध यथा मति
6011048a स एष देशः कालश्च भवतीह यथा तथा
6011048c पुरुषात्पुरुषं प्राप्य तथा दोषगुणावपि
6011049a दौरात्म्यं रावणे दृष्ट्वा विक्रमं च तथा त्वयि
6011049c युक्तमागमनं तस्य सदृशं तस्य बुद्धितः
6011050a अज्ञातरूपैः पुरुषैः स राजन्पृच्छ्यतामिति
6011050c यदुक्तमत्र मे प्रेक्षा काचिदस्ति समीक्षिता
6011051a पृच्छ्यमानो विशङ्केत सहसा बुद्धिमान्वचः
6011051c तत्र मित्रं प्रदुष्येत मिथ्यपृष्टं सुखागतम्
6011052a अशक्यः सहसा राजन्भावो वेत्तुं परस्य वै
6011052c अन्तः स्वभावैर्गीतैस्तैर्नैपुण्यं पश्यता भृशम्
6011053a न त्वस्य ब्रुवतो जातु लक्ष्यते दुष्टभावता
6011053c प्रसन्नं वदनं चापि तस्मान्मे नास्ति संशयः
6011054a अशङ्कितमतिः स्वस्थो न शठः परिसर्पति
6011054c न चास्य दुष्टा वाक्चापि तस्मान्नास्तीह संशयः
6011055a आकारश्छाद्यमानोऽपि न शक्यो विनिगूहितुम्
6011055c बलाद्धि विवृणोत्येव भावमन्तर्गतं नृणाम्
6011056a देशकालोपपन्नं च कार्यं कार्यविदां वर
6011056c सफलं कुरुते क्षिप्रं प्रयोगेणाभिसंहितम्
6011057a उद्योगं तव संप्रेक्ष्य मिथ्यावृत्तं च रावणम्
6011057c वालिनश्च वधं श्रुत्वा सुग्रीवं चाभिषेचितम्
6011058a राज्यं प्रार्थयमानश्च बुद्धिपूर्वमिहागतः
6011058c एतावत्तु पुरस्कृत्य युज्यते त्वस्य संग्रहः
6011059a यथाशक्ति मयोक्तं तु राक्षसस्यार्जवं प्रति
6011059c त्वं प्रमाणं तु शेषस्य श्रुत्वा बुद्धिमतां वर
6012001a अथ रामः प्रसन्नात्मा श्रुत्वा वायुसुतस्य ह
6012001c प्रत्यभाषत दुर्धर्षः श्रुतवानात्मनि स्थितम्
6012002a ममापि तु विवक्षास्ति काचित्प्रति विभीषणम्
6012002c श्रुतमिच्छामि तत्सर्वं भवद्भिः श्रेयसि स्थितैः
6012003a मित्रभावेन संप्राप्तं न त्यजेयं कथंचन
6012003c दोषो यद्यपि तस्य स्यात्सतामेतदगर्हितम्
6012004a रामस्य वचनं श्रुत्वा सुग्रीवः प्लवगेश्वरः
6012004c प्रत्यभाषत काकुत्स्थं सौहार्देनाभिचोदितः
6012005a किमत्र चित्रं धर्मज्ञ लोकनाथशिखामणे
6012005c यत्त्वमार्यं प्रभाषेथाः सत्त्ववान्सपथे स्थितः
6012006a मम चाप्यन्तरात्मायं शुद्धिं वेत्ति विभीषणम्
6012006c अनुमनाच्च भावाच्च सर्वतः सुपरीक्षितः
6012007a तस्मात्क्षिप्रं सहास्माभिस्तुल्यो भवतु राघव
6012007c विभीषणो महाप्राज्ञः सखित्वं चाभ्युपैतु नः
6012008a स सुग्रीवस्य तद्वाक्यं रामः श्रुत्वा विमृश्य च
6012008c ततः शुभतरं वाक्यमुवाच हरिपुंगवम्
6012009a सुदुष्टो वाप्यदुष्टो वा किमेष रजनीचरः
6012009c सूक्ष्ममप्यहितं कर्तुं ममाशक्तः कथंचन
6012010a पिशाचान्दानवान्यक्षान्पृथिव्यां चैव राक्षसान्
6012010c अङ्गुल्यग्रेण तान्हन्यामिच्छन्हरिगणेश्वर
6012011a श्रूयते हि कपोतेन शत्रुः शरणमागतः
6012011c अर्चितश्च यथान्यायं स्वैश्च मांसैर्निमन्त्रितः
6012012a स हि तं प्रतिजग्राह भार्या हर्तारमागतम्
6012012c कपोतो वानरश्रेष्ठ किं पुनर्मद्विधो जनः
6012013a ऋषेः कण्वस्य पुत्रेण कण्डुना परमर्षिणा
6012013c शृणु गाथां पुरा गीतां धर्मिष्ठां सत्यवादिना
6012014a बद्धाञ्जलिपुटं दीनं याचन्तं शरणागतम्
6012014c न हन्यादानृशंस्यार्थमपि शत्रुं परं पत
6012015a आर्तो वा यदि वा दृप्तः परेषां शरणं गतः
6012015c अरिः प्राणान्परित्यज्य रक्षितव्यः कृतात्मना
6012016a स चेद्भयाद्वा मोहाद्वा कामाद्वापि न रक्षति
6012016c स्वया शक्त्या यथातत्त्वं तत्पापं लोकगर्हितम्
6012017a विनष्टः पश्यतस्तस्य रक्षिणः शरणागतः
6012017c आदाय सुकृतं तस्य सर्वं गच्छेदरक्षितः
6012018a एवं दोषो महानत्र प्रपन्नानामरक्षणे
6012018c अस्वर्ग्यं चायशस्यं च बलवीर्यविनाशनम्
6012019a करिष्यामि यथार्थं तु कण्डोर्वचनमुत्तमम्
6012019c धर्मिष्ठं च यशस्यं च स्वर्ग्यं स्यात्तु फलोदये
6012020a सकृदेव प्रपन्नाय तवास्मीति च याचते
6012020c अभयं सर्वभूतेभ्यो ददाम्येतद्व्रतं मम
6012021a आनयैनं हरिश्रेष्ठ दत्तमस्याभयं मया
6012021c विभीषणो वा सुग्रीव यदि वा रावणः स्वयम्
6012022a ततस्तु सुग्रीववचो निशम्य त;द्धरीश्वरेणाभिहितं नरेश्वरः
6012022c विभीषणेनाशु जगाम संगमं; पतत्रिराजेन यथा पुरंदरः
6013001a राघवेणाभये दत्ते संनतो रावणानुजः
6013001c खात्पपातावनिं हृष्टो भक्तैरनुचरैः सह
6013002a स तु रामस्य धर्मात्मा निपपात विभीषणः
6013002c पादयोः शरणान्वेषी चतुर्भिः सह राक्षसैः
6013003a अब्रवीच्च तदा रामं वाक्यं तत्र विभीषणः
6013003c धर्मयुक्तं च युक्तं च साम्प्रतं संप्रहर्षणम्
6013004a अनुजो रावणस्याहं तेन चास्म्यवमानितः
6013004c भवन्तं सर्वभूतानां शरण्यं शरणं गतः
6013005a परित्यक्ता मया लङ्का मित्राणि च धनानि च
6013005c भवद्गतं मे राज्यं च जीवितं च सुखानि च
6013006a राक्षसानां वधे साह्यं लङ्कायाश्च प्रधर्षणे
6013006c करिष्यामि यथाप्राणं प्रवेक्ष्यामि च वाहिनीम्
6013007a इति ब्रुवाणं रामस्तु परिष्वज्य विभीषणम्
6013007c अब्रवील्लक्ष्मणं प्रीतः समुद्राज्जलमानय
6013008a तेन चेमं महाप्राज्ञमभिषिञ्च विभीषणम्
6013008c राजानं रक्षसां क्षिप्रं प्रसन्ने मयि मानद
6013009a एवमुक्तस्तु सौमित्रिरभ्यषिञ्चद्विभीषणम्
6013009c मध्ये वानरमुख्यानां राजानं रामशासनात्
6013010a तं प्रसादं तु रामस्य दृष्ट्वा सद्यः प्लवंगमाः
6013010c प्रचुक्रुशुर्महानादान्साधु साध्विति चाब्रुवन्
6013011a अब्रवीच्च हनूमांश्च सुग्रीवश्च विभीषणम्
6013011c कथं सागरमक्षोभ्यं तराम वरुणालयम्
6013012a उपायैरभिगच्छामो यथा नदनदीपतिम्
6013012c तराम तरसा सर्वे ससैन्या वरुणालयम्
6013013a एवमुक्तस्तु धर्मज्ञः प्रत्युवाच विभीषणः
6013013c समुद्रं राघवो राजा शरणं गन्तुमर्हति
6013014a खानितः सगरेणायमप्रमेयो महोदधिः
6013014c कर्तुमर्हति रामस्य ज्ञातेः कार्यं महोदधिः
6013015a एवं विभीषणेनोक्ते राक्षसेन विपश्चिता
6013015c प्रकृत्या धर्मशीलस्य राघवस्याप्यरोचत
6013016a स लक्ष्मणं महातेजाः सुग्रीवं च हरीश्वरम्
6013016c सत्क्रियार्थं क्रियादक्षः स्मितपूर्वमुवाच ह
6013017a विभीषणस्य मन्त्रोऽयं मम लक्ष्मण रोचते
6013017c ब्रूहि त्वं सहसुग्रीवस्तवापि यदि रोचते
6013018a सुग्रीवः पण्डितो नित्यं भवान्मन्त्रविचक्षणः
6013018c उभाभ्यां संप्रधार्यार्यं रोचते यत्तदुच्यताम्
6013019a एवमुक्तौ तु तौ वीरावुभौ सुग्रीवलक्ष्मणौ
6013019c समुदाचार संयुक्तमिदं वचनमूचतुः
6013020a किमर्थं नो नरव्याघ्र न रोचिष्यति राघव
6013020c विभीषणेन यत्तूक्तमस्मिन्काले सुखावहम्
6013021a अबद्ध्वा सागरे सेतुं घोरेऽस्मिन्वरुणालये
6013021c लङ्का नासादितुं शक्या सेन्द्रैरपि सुरासुरैः
6013022a विभीषणस्य शूरस्य यथार्थं क्रियतां वचः
6013022c अलं कालात्ययं कृत्वा समुद्रोऽयं नियुज्यताम्
6013023a एवमुक्तः कुशास्तीर्णे तीरे नदनदीपतेः
6013023c संविवेश तदा रामो वेद्यामिव हुताशनः
6014001a तस्य रामस्य सुप्तस्य कुशास्तीर्णे महीतले
6014001c नियमादप्रमत्तस्य निशास्तिस्रोऽतिचक्रमुः
6014002a न च दर्शयते मन्दस्तदा रामस्य सागरः
6014002c प्रयतेनापि रामेण यथार्हमभिपूजितः
6014003a समुद्रस्य ततः क्रुद्धो रामो रक्तान्तलोचनः
6014003c समीपस्थमुवाचेदं लक्ष्मणं शुभलक्ष्मणम्
6014004a पश्य तावदनार्यस्य पूज्यमानस्य लक्ष्मण
6014004c अवलेपं समुद्रस्य न दर्शयति यत्स्वयम्
6014005a प्रशमश्च क्षमा चैव आर्जवं प्रियवादिता
6014005c असामर्थ्यं फलन्त्येते निर्गुणेषु सतां गुणाः
6014006a आत्मप्रशंसिनं दुष्टं धृष्टं विपरिधावकम्
6014006c सर्वत्रोत्सृष्टदण्डं च लोकः सत्कुरुते नरम्
6014007a न साम्ना शक्यते कीर्तिर्न साम्ना शक्यते यशः
6014007c प्राप्तुं लक्ष्मण लोकेऽस्मिञ्जयो वा रणमूधनि
6014008a अद्य मद्बाणनिर्भिन्नैर्मकरैर्मकरालयम्
6014008c निरुद्धतोयं सौमित्रे प्लवद्भिः पश्य सर्वतः
6014009a महाभोगानि मत्स्यानां करिणां च करानिह
6014009c भोगांश्च पश्य नागानां मया भिन्नानि लक्ष्मण
6014010a सशङ्खशुक्तिका जालं समीनमकरं शरैः
6014010c अद्य युद्धेन महता समुद्रं परिशोषये
6014011a क्षमया हि समायुक्तं मामयं मकरालयः
6014011c असमर्थं विजानाति धिक्क्षमामीदृशे जने
6014012a चापमानय सौमित्रे शरांश्चाशीविषोपमान्
6014012c अद्याक्षोभ्यमपि क्रुद्धः क्षोभयिष्यामि सागरम्
6014013a वेलासु कृतमर्यादं सहसोर्मिसमाकुलम्
6014013c निर्मर्यादं करिष्यामि सायकैर्वरुणालयम्
6014014a एवमुक्त्वा धनुष्पाणिः क्रोधविस्फारितेक्षणः
6014014c बभूव रामो दुर्धर्षो युगान्ताग्निरिव ज्वलन्
6014015a संपीड्य च धनुर्घोरं कम्पयित्वा शरैर्जगत्
6014015c मुमोच विशिखानुग्रान्वज्राणीव शतक्रतुः
6014016a ते ज्वलन्तो महावेगास्तेजसा सायकोत्तमाः
6014016c प्रविशन्ति समुद्रस्य सलिलं त्रस्तपन्नगम्
6014017a ततो वेगः समुद्रस्य सनक्रमकरो महान्
6014017c संबभूव महाघोरः समारुतरवस्तदा
6014018a महोर्मिमालाविततः शङ्खशुक्तिसमाकुलः
6014018c सधूमपरिवृत्तोर्मिः सहसाभून्महोदधिः
6014019a व्यथिताः पन्नगाश्चासन्दीप्तास्या दीप्तलोचनाः
6014019c दानवाश्च महावीर्याः पातालतलवासिनः
6014020a ऊर्मयः सिन्धुराजस्य सनक्रमकरास्तदा
6014020c विन्ध्यमन्दरसंकाशाः समुत्पेतुः सहस्रशः
6014021a आघूर्णिततरङ्गौघः संभ्रान्तोरगराक्षसः
6014021c उद्वर्तित महाग्राहः संवृत्तः सलिलाशयः
6015001a ततो मध्यात्समुद्रस्य सागरः स्वयमुत्थितः
6015001c उदयन्हि महाशैलान्मेरोरिव दिवाकरः
6015001e पन्नगैः सह दीप्तास्यैः समुद्रः प्रत्यदृश्यत
6015002a स्निग्धवैदूर्यसंकाशो जाम्बूनदविभूषितः
6015002c रक्तमाल्याम्बरधरः पद्मपत्रनिभेक्षणः
6015003a सागरः समतिक्रम्य पूर्वमामन्त्र्य वीर्यवान्
6015003c अब्रवीत्प्राञ्जलिर्वाक्यं राघवं शरपाणिनम्
6015004a पृथिवी वायुराकाशमापो ज्योतिश्च राघवः
6015004c स्वभावे सौम्य तिष्ठन्ति शाश्वतं मार्गमाश्रिताः
6015005a तत्स्वभावो ममाप्येष यदगाधोऽहमप्लवः
6015005c विकारस्तु भवेद्राध एतत्ते प्रवदाम्यहम्
6015006a न कामान्न च लोभाद्वा न भयात्पार्थिवात्मज
6015006c ग्राहनक्राकुलजलं स्तम्भयेयं कथंचन
6015007a विधास्ये राम येनापि विषहिष्ये ह्यहं तथा
6015007c ग्राहा न प्रहरिष्यन्ति यावत्सेना तरिष्यति
6015008a अयं सौम्य नलो नाम तनुजो विश्वकर्मणः
6015008c पित्रा दत्तवरः श्रीमान्प्रतिमो विश्वकर्मणः
6015009a एष सेतुं महोत्साहः करोतु मयि वानरः
6015009c तमहं धारयिष्यामि तथा ह्येष यथा पिता
6015010a एवमुक्त्वोदधिर्नष्टः समुत्थाय नलस्ततः
6015010c अब्रवीद्वानरश्रेष्ठो वाक्यं रामं महाबलः
6015011a अहं सेतुं करिष्यामि विस्तीर्णे वरुणालये
6015011c पितुः सामर्थ्यमास्थाय तत्त्वमाह महोदधिः
6015012a मम मातुर्वरो दत्तो मन्दरे विश्वकर्मणा
6015012c औरसस्तस्य पुत्रोऽहं सदृशो विश्वकर्मणा
6015013a न चाप्यहमनुक्तो वै प्रब्रूयामात्मनो गुणान्
6015013c काममद्यैव बध्नन्तु सेतुं वानरपुंगवाः
6015014a ततो निसृष्टरामेण सर्वतो हरियूथपाः
6015014c अभिपेतुर्महारण्यं हृष्टाः शतसहस्रशः
6015015a ते नगान्नगसंकाशाः शाखामृगगणर्षभाः
6015015c बभञ्जुर्वानरास्तत्र प्रचकर्षुश्च सागरम्
6015016a ते सालैश्चाश्वकर्णैश्च धवैर्वंशैश्च वानराः
6015016c कुटजैरर्जुनैस्तालैस्तिकलैस्तिमिशैरपि
6015017a बिल्वकैः सप्तपर्णैश्च कर्णिकारैश्च पुष्पितैः
6015017c चूतैश्चाशोकवृक्षैश्च सागरं समपूरयन्
6015018a समूलांश्च विमूलांश्च पादपान्हरिसत्तमाः
6015018c इन्द्रकेतूनिवोद्यम्य प्रजह्रुर्हरयस्तरून्
6015019a प्रक्षिप्यमाणैरचलैः सहसा जलमुद्धतम्
6015019c समुत्पतितमाकाशमपासर्पत्ततस्ततः
6015020a दशयोजनविस्तीर्णं शतयोजनमायतम्
6015020c नलश्चक्रे महासेतुं मध्ये नदनदीपतेः
6015021a शिलानां क्षिप्यमाणानां शैलानां तत्र पात्यताम्
6015021c बभूव तुमुलः शब्दस्तदा तस्मिन्महोदधौ
6015022a स नलेन कृतः सेतुः सागरे मकरालये
6015022c शुशुभे सुभगः श्रीमान्स्वातीपथ इवाम्बरे
6015023a ततो देवाः सगन्धर्वाः सिद्धाश्च परमर्षयः
6015024a आप्लवन्तः प्लवन्तश्च गर्जन्तश्च प्लवंगमाः
6015024c तमचिन्त्यमसह्यं च अद्भुतं लोमहर्षणम्
6015024e ददृशुः सर्वभूतानि सागरे सेतुबन्धनम्
6015025a तानि कोटिसहस्राणि वानराणां महौजसाम्
6015025c बध्नन्तः सागरे सेतुं जग्मुः पारं महोदधेः
6015026a विशालः सुकृतः श्रीमान्सुभूमिः सुसमाहितः
6015026c अशोभत महासेतुः सीमन्त इव सागरे
6015027a ततः परे समुद्रस्य गदापाणिर्विभीषणः
6015027c परेषामभिघतार्थमतिष्ठत्सचिवैः सह
6015028a अग्रतस्तस्य सैन्यस्य श्रीमान्रामः सलक्ष्मणः
6015028c जगाम धन्वी धर्मात्मा सुग्रीवेण समन्वितः
6015029a अन्ये मध्येन गच्छन्ति पार्श्वतोऽन्ये प्लवंगमाः
6015029c सलिले प्रपतन्त्यन्ये मार्गमन्ये न लेभिरे
6015029e केचिद्वैहायस गताः सुपर्णा इव पुप्लुवुः
6015030a घोषेण महता घोषं सागरस्य समुच्छ्रितम्
6015030c भीममन्तर्दधे भीमा तरन्ती हरिवाहिनी
6015031a वानराणां हि सा तीर्णा वाहिनी नल सेतुना
6015031c तीरे निविविशे राज्ञा बहुमूलफलोदके
6015032a तदद्भुतं राघव कर्म दुष्करं; समीक्ष्य देवाः सह सिद्धचारणैः
6015032c उपेत्य रामं सहिता महर्षिभिः; समभ्यषिञ्चन्सुशुभैर्जलैः पृथक्
6015033a जयस्व शत्रून्नरदेव मेदिनीं; ससागरां पालय शाश्वतीः समाः
6015033c इतीव रामं नरदेवसत्कृतं; शुभैर्वचोभिर्विविधैरपूजयन्
6016001a सबले सागरं तीर्णे रामे दशरथात्मजे
6016001c अमात्यौ रावणः श्रीमानब्रवीच्छुकसारणौ
6016002a समग्रं सागरं तीर्णं दुस्तरं वानरं बलम्
6016002c अभूतपूर्वं रामेण सागरे सेतुबन्धनम्
6016003a सागरे सेतुबन्धं तु न श्रद्दध्यां कथंचन
6016003c अवश्यं चापि संख्येयं तन्मया वानरं बलम्
6016004a भवन्तौ वानरं सैन्यं प्रविश्यानुपलक्षितौ
6016004c परिमाणं च वीर्यं च ये च मुख्याः प्लवंगमाः
6016005a मन्त्रिणो ये च रामस्य सुग्रीवस्य च संमताः
6016005c ये पूर्वमभिवर्तन्ते ये च शूराः प्लवंगमाः
6016006a स च सेतुर्यथा बद्धः सागरे सलिलार्णवे
6016006c निवेशश्च यथा तेषां वानराणां महात्मनाम्
6016007a रामस्य व्यवसायं च वीर्यं प्रहरणानि च
6016007c लक्ष्मणस्य च वीरस्य तत्त्वतो ज्ञातुमर्हथ
6016008a कश्च सेनापतिस्तेषां वानराणां महौजसाम्
6016008c एतज्ज्ञात्वा यथातत्त्वं शीघ्रमगन्तुमर्हथः
6016009a इति प्रतिसमादिष्टौ राक्षसौ शुकसारणौ
6016009c हरिरूपधरौ वीरौ प्रविष्टौ वानरं बलम्
6016010a ततस्तद्वानरं सैन्यमचिन्त्यं लोमहर्षणम्
6016010c संख्यातुं नाध्यगच्छेतां तदा तौ शुकसारणौ
6016011a तत्स्थितं पर्वताग्रेषु निर्दरेषु गुहासु च
6016011c समुद्रस्य च तीरेषु वनेषूपवनेषु च
6016012a तरमाणं च तीर्णं च तर्तुकामं च सर्वशः
6016012c निविष्टं निविशच्चैव भीमनादं महाबलम्
6016013a तौ ददर्श महातेजाः प्रच्छन्नौ च विभीषणः
6016013c आचचक्षेऽथ रामाय गृहीत्वा शुकसारणौ
6016013e लङ्कायाः समनुप्राप्तौ चारौ परपुरंजयौ
6016014a तौ दृष्ट्वा व्यथितौ रामं निराशौ जीविते तदा
6016014c कृताञ्जलिपुटौ भीतौ वचनं चेदमूचतुः
6016015a आवामिहागतौ सौम्य रावणप्रहितावुभौ
6016015c परिज्ञातुं बलं कृत्स्नं तवेदं रघुनन्दन
6016016a तयोस्तद्वचनं श्रुत्वा रामो दशरथात्मजः
6016016c अब्रवीत्प्रहसन्वाक्यं सर्वभूतहिते रतः
6016017a यदि दृष्टं बलं कृत्स्नं वयं वा सुसमीक्षिताः
6016017c यथोक्तं वा कृतं कार्यं छन्दतः प्रतिगम्यताम्
6016018a प्रविश्य नगरीं लङ्कां भवद्भ्यां धनदानुजः
6016018c वक्तव्यो रक्षसां राजा यथोक्तं वचनं मम
6016019a यद्बलं च समाश्रित्य सीतां मे हृतवानसि
6016019c तद्दर्शय यथाकामं ससैन्यः सहबान्धवः
6016020a श्वःकाले नगरीं लङ्कां सप्राकारां सतोरणाम्
6016020c राक्षसं च बलं पश्य शरैर्विध्वंसितं मया
6016021a घोरं रोषमहं मोक्ष्ये बलं धारय रावण
6016021c श्वःकाले वज्रवान्वज्रं दानवेष्विव वासवः
6016022a इति प्रतिसमादिष्टौ राक्षसौ शुकसारणौ
6016022c आगम्य नगरीं लङ्कामब्रूतां राक्षसाधिपम्
6016023a विभीषणगृहीतौ तु वधार्हौ राक्षसेश्वर
6016023c दृष्ट्वा धर्मात्मना मुक्तौ रामेणामिततेजसा
6016024a एकस्थानगता यत्र चत्वारः पुरुषर्षभाः
6016024c लोकपालोपमाः शूराः कृतास्त्रा दृढविक्रमाः
6016025a रामो दाशरथिः श्रीमाँल्लक्ष्मणश्च विभीषणः
6016025c सुग्रीवश्च महातेजा महेन्द्रसमविक्रमः
6016026a एते शक्ताः पुरीं लङ्कां सप्राकारां सतोरणाम्
6016026c उत्पाट्य संक्रामयितुं सर्वे तिष्ठन्तु वानराः
6016027a यादृशं तस्य रामस्य रूपं प्रहरणानि च
6016027c वधिष्यति पुरीं लङ्कामेकस्तिष्ठन्तु ते त्रयः
6016028a रामलक्ष्मणगुप्ता सा सुग्रीवेण च वाहिनी
6016028c बभूव दुर्धर्षतरा सर्वैरपि सुरासुरैः
6016029a प्रहृष्टरूपा ध्वजिनी वनौकसां; महात्मनां संप्रति योद्धुमिच्छताम्
6016029c अलं विरोधेन शमो विधीयतां; प्रदीयतां दाशरथाय मैथिली
6017001a तद्वचः पथ्यमक्लीबं सारणेनाभिभाषितम्
6017001c निशम्य रावणो राजा प्रत्यभाषत सारणम्
6017002a यदि मामभियुञ्जीरन्देवगन्धर्वदानवाः
6017002c नैव सीतां प्रदास्यामि सर्वलोकभयादपि
6017003a त्वं तु सौम्य परित्रस्तो हरिभिर्निर्जितो भृशम्
6017003c प्रतिप्रदानमद्यैव सीतायाः साधु मन्यसे
6017003e को हि नाम सपत्नो मां समरे जेतुमर्हति
6017004a इत्युक्त्वा परुषं वाक्यं रावणो राक्षसाधिपः
6017004c आरुरोह ततः श्रीमान्प्रासादं हिमपाण्डुरम्
6017004e बहुतालसमुत्सेधं रावणोऽथ दिदृक्षया
6017005a ताभ्यां चराभ्यां सहितो रावणः क्रोधमूर्छितः
6017005c पश्यमानः समुद्रं च पर्वतांश्च वनानि च
6017005e ददर्श पृथिवीदेशं सुसंपूर्णं प्लवंगमैः
6017006a तदपारमसंख्येयं वानराणां महद्बलम्
6017006c आलोक्य रावणो राजा परिपप्रच्छ सारणम्
6017007a एषां वानरमुख्यानां के शूराः के महाबलाः
6017007c के पूर्वमभिवर्तन्ते महोत्साहाः समन्ततः
6017008a केषां शृणोति सुग्रीवः के वा यूथपयूथपाः
6017008c सारणाचक्ष्व मे सर्वं के प्रधानाः प्लवंगमाः
6017009a सारणो राक्षसेन्द्रस्य वचनं परिपृच्छतः
6017009c आचचक्षेऽथ मुख्यज्ञो मुख्यांस्तांस्तु वनौकसः
6017010a एष योऽभिमुखो लङ्कां नर्दंस्तिष्ठति वानरः
6017010c यूथपानां सहस्राणां शतेन परिवारितः
6017011a यस्य घोषेण महता सप्राकारा सतोरणा
6017011c लङ्का प्रवेपते सर्वा सशैलवनकानना
6017012a सर्वशाखामृगेन्द्रस्य सुग्रीवस्य महात्मनः
6017012c बलाग्रे तिष्ठते वीरो नीलो नामैष यूथपः
6017013a बाहू प्रगृह्य यः पद्भ्यां महीं गच्छति वीर्यवान्
6017013c लङ्कामभिमुखः कोपादभीक्ष्णं च विजृम्भते
6017014a गिरिशृङ्गप्रतीकाशः पद्मकिञ्जल्कसंनिभः
6017014c स्फोटयत्यभिसंरब्धो लाङ्गूलं च पुनः पुनः
6017015a यस्य लाङ्गूलशब्देन स्वनन्तीव दिशो दश
6017015c एष वानरराजेन सुर्ग्रीवेणाभिषेचितः
6017015e यौवराज्येऽङ्गदो नाम त्वामाह्वयति संयुगे
6017016a ये तु विष्टभ्य गात्राणि क्ष्वेडयन्ति नदन्ति च
6017016c उत्थाय च विजृम्भन्ते क्रोधेन हरिपुंगवाः
6017017a एते दुष्प्रसहा घोराश्चण्डाश्चण्डपराक्रमाः
6017017c अष्टौ शतसहस्राणि दशकोटिशतानि च
6017018a य एनमनुगच्छन्ति वीराश्चन्दनवासिनः
6017018c एष आशंसते लङ्कां स्वेनानीकेन मर्दितुम्
6017019a श्वेतो रजतसंकाशः सबलो भीमविक्रमः
6017019c बुद्धिमान्वानरः शूरस्त्रिषु लोकेषु विश्रुतः
6017020a तूर्णं सुग्रीवमागम्य पुनर्गच्छति वानरः
6017020c विभजन्वानरीं सेनामनीकानि प्रहर्षयन्
6017021a यः पुरा गोमतीतीरे रम्यं पर्येति पर्वतम्
6017021c नाम्ना संकोचनो नाम नानानगयुतो गिरिः
6017022a तत्र राज्यं प्रशास्त्येष कुमुदो नाम यूथपः
6017022c योऽसौ शतसहस्राणां सहस्रं परिकर्षति
6017023a यस्य वाला बहुव्यामा दीर्घलाङ्गूलमाश्रिताः
6017023c ताम्राः पीताः सिताः श्वेताः प्रकीर्णा घोरकर्मणः
6017024a अदीनो रोषणश्चण्डः संग्राममभिकाङ्क्षति
6017024c एषैवाशंसते लङ्कां स्वेनानीकेन मर्दितुम्
6017025a यस्त्वेष सिंहसंकाशः कपिलो दीर्घकेसरः
6017025c निभृतः प्रेक्षते लङ्कां दिधक्षन्निव चक्षुषा
6017026a विन्ध्यं कृष्णगिरिं सह्यं पर्वतं च सुदर्शनम्
6017026c राजन्सततमध्यास्ते रम्भो नामैष यूथपः
6017027a शतं शतसहस्राणां त्रिंशच्च हरियूथपाः
6017027c परिवार्यानुगच्छन्ति लङ्कां मर्दितुमोजसा
6017028a यस्तु कर्णौ विवृणुते जृम्भते च पुनः पुनः
6017028c न च संविजते मृत्योर्न च यूथाद्विधावति
6017029a महाबलो वीतभयो रम्यं साल्वेय पर्वतम्
6017029c राजन्सततमध्यास्ते शरभो नाम यूथपः
6017030a एतस्य बलिनः सर्वे विहारा नाम यूथपाः
6017030c राजञ्शतसहस्राणि चत्वारिंशत्तथैव च
6017031a यस्तु मेघ इवाकाशं महानावृत्य तिष्ठति
6017031c मध्ये वानरवीराणां सुराणामिव वासवः
6017032a भेरीणामिव संनादो यस्यैष श्रूयते महान्
6017032c घोरः शाखामृगेन्द्राणां संग्राममभिकाङ्क्षताम्
6017033a एष पर्वतमध्यास्ते पारियात्रमनुत्तमम्
6017033c युद्धे दुष्प्रसहो नित्यं पनसो नाम यूथपः
6017034a एनं शतसहस्राणां शतार्धं पर्युपासते
6017034c यूथपा यूथपश्रेष्ठं येषां यूथानि भागशः
6017035a यस्तु भीमां प्रवल्गन्तीं चमूं तिष्ठति शोभयन्
6017035c स्थितां तीरे समुद्रस्य द्वितीय इव सागरः
6017036a एष दर्दरसंकाशो विनतो नाम यूथपः
6017036c पिबंश्चरति पर्णाशां नदीनामुत्तमां नदीम्
6017037a षष्टिः शतसहस्राणि बलमस्य प्लवंगमाः
6017037c त्वामाह्वयति युद्धाय क्रथनो नाम यूथपः
6017038a यस्तु गैरिकवर्णाभं वपुः पुष्यति वानरः
6017038c गवयो नाम तेजस्वी त्वां क्रोधादभिवर्तते
6017039a एनं शतसहस्राणि सप्ततिः पर्युपासते
6017039c एष आशंसते लङ्कां स्वेनानीकेन मर्दितुम्
6017040a एते दुष्प्रसहा घोरा बलिनः कामरूपिणः
6017040c यूथपा यूथपश्रेष्ठा येषां संख्या न विद्यते
6018001a तांस्तु तेऽहं प्रवक्ष्यामि प्रेक्षमाणस्य यूथपान्
6018001c राघवार्थे पराक्रान्ता ये न रक्षन्ति जीवितम्
6018002a स्निग्धा यस्य बहुश्यामा बाला लाङ्गूलमाश्रिताः
6018002c ताम्राः पीताः सिताः श्वेताः प्रकीर्णा घोरकर्मणः
6018003a प्रगृहीताः प्रकाशन्ते सूर्यस्येव मरीचयः
6018003c पृथिव्यां चानुकृष्यन्ते हरो नामैष यूथपः
6018004a यं पृष्ठतोऽनुगच्छन्ति शतशोऽथ सहस्रशः
6018004c द्रुमानुद्यम्य सहिता लङ्कारोहणतत्पराः
6018005a एष कोटीसहस्रेण वानराणां महौजसाम्
6018005c आकाङ्क्षते त्वां संग्रामे जेतुं परपुरंजय
6018006a नीलानिव महामेघांस्तिष्ठतो यांस्तु पश्यसि
6018006c असिताञ्जनसंकाशान्युद्धे सत्यपराक्रमान्
6018007a नखदंष्ट्रायुधान्वीरांस्तीक्ष्णकोपान्भयावहान्
6018007c असंख्येयाननिर्देश्यान्परं पारमिवोदधेः
6018008a पर्वतेषु च ये केचिद्विषमेषु नदीषु च
6018008c एते त्वामभिवर्तन्ते राजन्नृष्काः सुदारुणाः
6018009a एषां मध्ये स्थितो राजन्भीमाक्षो भीमदर्शनः
6018009c पर्जन्य इव जीमूतैः समन्तात्परिवारितः
6018010a ऋक्षवन्तं गिरिश्रेष्ठमध्यास्ते नर्मदां पिबन्
6018010c सर्वर्क्षाणामधिपतिर्धूम्रो नामैष यूथपः
6018011a यवीयानस्य तु भ्राता पश्यैनं पर्वतोपमम्
6018011c भ्रात्रा समानो रूपेण विशिष्टस्तु पराक्रमे
6018012a स एष जाम्बवान्नाम महायूथपयूथपः
6018012c प्रशान्तो गुरुवर्ती च संप्रहारेष्वमर्षणः
6018013a एतेन साह्यं सुमहत्कृतं शक्रस्य धीमता
6018013c देवासुरे जाम्बवता लब्धाश्च बहवो वराः
6018014a आरुह्य पर्वताग्रेभ्यो महाभ्रविपुलाः शिलाः
6018014c मुञ्चन्ति विपुलाकारा न मृत्योरुद्विजन्ति च
6018015a राक्षसानां च सदृशाः पिशाचानां च रोमशाः
6018015c एतस्य सैन्ये बहवो विचरन्त्यग्नितेजसः
6018016a यं त्वेनमभिसंरब्धं प्लवमानमिव स्थितम्
6018016c प्रेक्षन्ते वानराः सर्वे स्थितं यूथपयूथपम्
6018017a एष राजन्सहस्राक्षं पर्युपास्ते हरीश्वरः
6018017c बलेन बलसंपन्नो रम्भो नामैष यूथपः
6018018a यः स्थितं योजने शैलं गच्छन्पार्श्वेन सेवते
6018018c ऊर्ध्वं तथैव कायेन गतः प्राप्नोति योजनम्
6018019a यस्मान्न परमं रूपं चतुष्पादेषु विद्यते
6018019c श्रुतः संनादनो नाम वानराणां पितामहः
6018020a येन युद्धं तदा दत्तं रणे शक्रस्य धीमता
6018020c पराजयश्च न प्राप्तः सोऽयं यूथपयूथपः
6018020e यस्य विक्रममाणस्य शक्रस्येव पराक्रमः
6018021a एष गन्धर्वकन्यायामुत्पन्नः कृष्णवर्त्मना
6018021c पुरा देवासुरे युद्धे साह्यार्थं त्रिदिवौकसाम्
6018022a यस्य वैश्रवणो राजा जम्बूमुपनिषेवते
6018022c यो राजा पर्वतेन्द्राणां बहुकिंनरसेविनाम्
6018023a विहारसुखदो नित्यं भ्रातुस्ते राक्षसाधिप
6018023c तत्रैष वसति श्रीमान्बलवान्वानरर्षभः
6018023e युद्धेष्वकत्थनो नित्यं क्रथनो नाम यूथपः
6018024a वृतः कोटिसहस्रेण हरीणां समुपस्थितः
6018024c एषैवाशंसते लङ्कां स्वेनानीकेन मर्दितुम्
6018025a यो गङ्गामनु पर्येति त्रासयन्हस्तियूथपान्
6018025c हस्तिनां वानराणां च पूर्ववैरमनुस्मरन्
6018026a एष यूथपतिर्नेता गच्छन्गिरिगुहाशयः
6018026c हरीणां वाहिनी मुख्यो नदीं हैमवतीमनु
6018027a उशीर बीजमाश्रित्य पर्वतं मन्दरोपमम्
6018027c रमते वानरश्रेष्ठो दिवि शक्र इव स्वयम्
6018028a एनं शतसहस्राणां सहस्रमभिवर्तते
6018028c एष दुर्मर्षणो राजन्प्रमाथी नाम यूथपः
6018029a वातेनेवोद्धतं मेघं यमेनमनुपश्यसि
6018029c विवर्तमानं बहुशो यत्रैतद्बहुलं रजः
6018030a एतेऽसितमुखा घोरा गोलाङ्गूला महाबलाः
6018030c शतं शतसहस्राणि दृष्ट्वा वै सेतुबन्धनम्
6018031a गोलाङ्गूलं महावेगं गवाक्षं नाम यूथपम्
6018031c परिवार्याभिवर्तन्ते लङ्कां मर्दितुमोजसा
6018032a भ्रमराचरिता यत्र सर्वकामफलद्रुमाः
6018032c यं सूर्यतुल्यवर्णाभमनुपर्येति पर्वतम्
6018033a यस्य भासा सदा भान्ति तद्वर्णा मृगपक्षिणः
6018033c यस्य प्रस्थं महात्मानो न त्यजन्ति महर्षयः
6018034a तत्रैष रमते राजन्रम्ये काञ्चनपर्वते
6018034c मुख्यो वानरमुख्यानां केसरी नाम यूथपः
6018035a षष्टिर्गिरिसहस्राणां रम्याः काञ्चनपर्वताः
6018035c तेषां मध्ये गिरिवरस्त्वमिवानघ रक्षसाम्
6018036a तत्रैते कपिलाः श्वेतास्ताम्रास्या मधुपिङ्गलाः
6018036c निवसन्त्युत्तमगिरौ तीक्ष्णदंष्ट्रानखायुधाः
6018037a सिंह इव चतुर्दंष्ट्रा व्याघ्रा इव दुरासदाः
6018037c सर्वे वैश्वनरसमा ज्वलिताशीविषोपमाः
6018038a सुदीर्घाञ्चितलाङ्गूला मत्तमातंगसंनिभाः
6018038c महापर्वतसंकाशा महाजीमूतनिस्वनाः
6018039a एष चैषामधिपतिर्मध्ये तिष्ठति वीर्यवान्
6018039c नाम्ना पृथिव्यां विख्यातो राजञ्शतबलीति यः
6018039e एषैवाशंसते लङ्कां स्वेनानीकेन मर्दितुम्
6018040a गजो गवाक्षो गवयो नलो नीलश्च वानरः
6018040c एकैक एव यूथानां कोटिभिर्दशभिर्वृतः
6018041a तथान्ये वानरश्रेष्ठा विन्ध्यपर्वतवासिनः
6018041c न शक्यन्ते बहुत्वात्तु संख्यातुं लघुविक्रमाः
6018042a सर्वे महाराज महाप्रभावाः; सर्वे महाशैलनिकाशकायाः
6018042c सर्वे समर्थाः पृथिवीं क्षणेन; कर्तुं प्रविध्वस्तविकीर्णशैलाम्
6019001a सारणस्य वचः श्रुत्वा रावणं राक्षसाधिपम्
6019001c बलमालोकयन्सर्वं शुको वाक्यमथाब्रवीत्
6019002a स्थितान्पश्यसि यानेतान्मत्तानिव महाद्विपान्
6019002c न्यग्रोधानिव गाङ्गेयान्सालान्हैमवतीनिव
6019003a एते दुष्प्रसहा राजन्बलिनः कामरूपिणः
6019003c दैत्यदानवसंकाशा युद्धे देवपराक्रमाः
6019004a एषां कोटिसहस्राणि नव पञ्चच सप्त च
6019004c तथा शङ्खसहस्राणि तथा वृन्दशतानि च
6019005a एते सुग्रीवसचिवाः किष्किन्धानिलयाः सदा
6019005c हरयो देवगन्धर्वैरुत्पन्नाः कामरूपिणः
6019006a यौ तौ पश्यसि तिष्ठन्तौ कुमारौ देवरूपिणौ
6019006c मैन्दश्च द्विविदश्चोभौ ताभ्यां नास्ति समो युधि
6019007a ब्रह्मणा समनुज्ञातावमृतप्राशिनावुभौ
6019007c आशंसेते युधा लङ्कामेतौ मर्दितुमोजसा
6019008a यावेतावेतयोः पार्श्वे स्थितौ पर्वतसंनिभौ
6019008c सुमुखो विमुखश्चैव मृत्युपुत्रौ पितुः समौ
6019009a यं तु पश्यसि तिष्ठन्तं प्रभिन्नमिव कुञ्जरम्
6019009c यो बलात्क्षोभयेत्क्रुद्धः समुद्रमपि वानरः
6019010a एषोऽभिगन्ता लङ्काया वैदेह्यास्तव च प्रभो
6019010c एनं पश्य पुरा दृष्टं वानरं पुनरागतम्
6019011a ज्येष्ठः केसरिणः पुत्रो वातात्मज इति श्रुतः
6019011c हनूमानिति विख्यातो लङ्घितो येन सागरः
6019012a कामरूपी हरिश्रेष्ठो बलरूपसमन्वितः
6019012c अनिवार्यगतिश्चैव यथा सततगः प्रभुः
6019013a उद्यन्तं भास्करं दृष्ट्वा बालः किल पिपासितः
6019013c त्रियोजनसहस्रं तु अध्वानमवतीर्य हि
6019014a आदित्यमाहरिष्यामि न मे क्षुत्प्रतियास्यति
6019014c इति संचिन्त्य मनसा पुरैष बलदर्पितः
6019015a अनाधृष्यतमं देवमपि देवर्षिदानवैः
6019015c अनासाद्यैव पतितो भास्करोदयने गिरौ
6019016a पतितस्य कपेरस्य हनुरेका शिलातले
6019016c किंचिद्भिन्ना दृढहनोर्हनूमानेष तेन वै
6019017a सत्यमागमयोगेन ममैष विदितो हरिः
6019017c नास्य शक्यं बलं रूपं प्रभावो वानुभाषितुम्
6019018a एष आशंसते लङ्कामेको मर्दितुमोजसा
6019018c यश्चैषोऽनन्तरः शूरः श्यामः पद्मनिभेक्षणः
6019019a इक्ष्वाकूणामतिरथो लोके विख्यात पौरुषः
6019019c यस्मिन्न चलते धर्मो यो धर्मं नातिवर्तते
6019020a यो ब्राह्ममस्त्रं वेदांश्च वेद वेदविदां वरः
6019020c यो भिन्द्याद्गगनं बाणैः पर्वतांश्चापि दारयेत्
6019021a यस्य मृत्योरिव क्रोधः शक्रस्येव पराक्रमः
6019021c स एष रामस्त्वां योद्धुं राजन्समभिवर्तते
6019022a यश्चैष दक्षिणे पार्श्वे शुद्धजाम्बूनदप्रभः
6019022c विशालवक्षास्ताम्राक्षो नीलकुञ्चितमूर्धजः
6019023a एषोऽस्य लक्ष्मणो नाम भ्राता प्राणसमः प्रियः
6019023c नये युद्धे च कुशलः सर्वशास्त्रविशारदः
6019024a अमर्षी दुर्जयो जेता विक्रान्तो बुद्धिमान्बली
6019024c रामस्य दक्षिणो बाहुर्नित्यं प्राणो बहिश्चरः
6019025a न ह्येष राघवस्यार्थे जीवितं परिरक्षति
6019025c एषैवाशंसते युद्धे निहन्तुं सर्वराक्षसान्
6019026a यस्तु सव्यमसौ पक्षं रामस्याश्रित्य तिष्ठति
6019026c रक्षोगणपरिक्षिप्तो राजा ह्येष विभीषणः
6019027a श्रीमता राजराजेन लङ्कायामभिषेचितः
6019027c त्वामेव प्रतिसंरब्धो युद्धायैषोऽभिवर्तते
6019028a यं तु पश्यसि तिष्ठन्तं मध्ये गिरिमिवाचलम्
6019028c सर्वशाखामृगेन्द्राणां भर्तारमपराजितम्
6019029a तेजसा यशसा बुद्ध्या ज्ञानेनाभिजनेन च
6019029c यः कपीनति बभ्राज हिमवानिव पर्वतान्
6019030a किष्किन्धां यः समध्यास्ते गुहां सगहनद्रुमाम्
6019030c दुर्गां पर्वतदुर्गस्थां प्रधानैः सह यूथपैः
6019031a यस्यैषा काञ्चनी माला शोभते शतपुष्करा
6019031c कान्ता देवमनुष्याणां यस्यां लक्ष्मीः प्रतिष्ठिता
6019032a एतां च मालां तारां च कपिराज्यं च शाश्वतम्
6019032c सुग्रीवो वालिनं हत्वा रामेण प्रतिपादितः
6019033a एवं कोटिसहस्रेण शङ्कूनां च शतेन च
6019033c सुग्रीवो वानरेन्द्रस्त्वां युद्धार्थमभिवर्तते
6019034a इमां महाराजसमीक्ष्य वाहिनी;मुपस्थितां प्रज्वलितग्रहोपमाम्
6019034c ततः प्रयत्नः परमो विधीयतां; यथा जयः स्यान्न परैः पराजयः
6020001a शुकेन तु समाख्यातांस्तान्दृष्ट्वा हरियूथपान्
6020001c समीपस्थं च रामस्य भ्रातरं स्वं विभीषणम्
6020002a लक्ष्मणं च महावीर्यं भुजं रामस्य दक्षिणम्
6020002c सर्ववानरराजं च सुग्रीवं भीमविक्रमम्
6020003a किंचिदाविग्नहृदयो जातक्रोधश्च रावणः
6020003c भर्त्सयामास तौ वीरौ कथान्ते शुकसारणौ
6020004a अधोमुखौ तौ प्रणतावब्रवीच्छुकसारणौ
6020004c रोषगद्गदया वाचा संरब्धः परुषं वचः
6020005a न तावत्सदृशं नाम सचिवैरुपजीविभिः
6020005c विप्रियं नृपतेर्वक्तुं निग्रहप्रग्रहे विभोः
6020006a रिपूणां प्रतिकूलानां युद्धार्थमभिवर्तताम्
6020006c उभाभ्यां सदृशं नाम वक्तुमप्रस्तवे स्तवम्
6020007a आचार्या गुरवो वृद्धा वृथा वां पर्युपासिताः
6020007c सारं यद्राजशास्त्राणामनुजीव्यं न गृह्यते
6020008a गृहीतो वा न विज्ञातो भारो ज्ञानस्य वोछ्यते
6020008c ईदृशैः सचिवैर्युक्तो मूर्खैर्दिष्ट्या धराम्यहम्
6020009a किं नु मृत्योर्भयं नास्ति मां वक्तुं परुषं वचः
6020009c यस्य मे शासतो जिह्वा प्रयच्छति शुभाशुभम्
6020010a अप्येव दहनं स्पृष्ट्वा वने तिष्ठन्ति पादपाः
6020010c राजदोषपरामृष्टास्तिष्ठन्ते नापराधिनः
6020011a हन्यामहमिमौ पापौ शत्रुपक्षप्रशंसकौ
6020011c यदि पूर्वोपकारैर्मे न क्रोधो मृदुतां व्रजेत्
6020012a अपध्वंसत गच्छध्वं संनिकर्षादितो मम
6020012c न हि वां हन्तुमिच्छामि स्मरन्नुपकृतानि वाम्
6020012e हतावेव कृतघ्नौ तौ मयि स्नेहपराङ्मुखौ
6020013a एवमुक्तौ तु सव्रीडौ तावुभौ शुकसारणौ
6020013c रावणं जयशब्देन प्रतिनन्द्याभिनिःसृतौ
6020014a अब्रवीत्स दशग्रीवः समीपस्थं महोदरम्
6020014c उपस्थापय शीघ्रं मे चारान्नीतिविशारदान्
6020015a ततश्चराः संत्वरिताः प्राप्ताः पार्थिवशासनात्
6020015c उपस्थिताः प्राञ्जलयो वर्धयित्वा जयाशिषा
6020016a तानब्रवीत्ततो वाक्यं रावणो राक्षसाधिपः
6020016c चारान्प्रत्ययिकाञ्शूरान्भक्तान्विगतसाध्वसान्
6020017a इतो गच्छत रामस्य व्यवसायं परीक्षथ
6020017c मन्त्रेष्वभ्यन्तरा येऽस्य प्रीत्या तेन समागताः
6020018a कथं स्वपिति जागर्ति किमन्यच्च करिष्यति
6020018c विज्ञाय निपुणं सर्वमागन्तव्यमशेषतः
6020019a चारेण विदितः शत्रुः पण्डितैर्वसुधाधिपैः
6020019c युद्धे स्वल्पेन यत्नेन समासाद्य निरस्यते
6020020a चारास्तु ते तथेत्युक्त्वा प्रहृष्टा राक्षसेश्वरम्
6020020c कृत्वा प्रदक्षिणं जग्मुर्यत्र रामः सलक्ष्मणः
6020021a ते सुवेलस्य शैलस्य समीपे रामलक्ष्मणौ
6020021c प्रच्छन्ना ददृशुर्गत्वा ससुग्रीवविभीषणौ
6020022a ते तु धर्मात्मना दृष्टा राक्षसेन्द्रेण राक्षसाः
6020022c विभीषणेन तत्रस्था निगृहीता यदृच्छया
6020023a वानरैरर्दितास्ते तु विक्रान्तैर्लघुविक्रमैः
6020023c पुनर्लङ्कामनुप्राप्ताः श्वसन्तो नष्टचेतसः
6020024a ततो दशग्रीवमुपस्थितास्ते; चारा बहिर्नित्यचरा निशाचराः
6020024c गिरेः सुवेलस्य समीपवासिनं; न्यवेदयन्भीमबलं महाबलाः
6021001a ततस्तमक्षोभ्य बलं लङ्काधिपतये चराः
6021001c सुवेले राघवं शैले निविष्टं प्रत्यवेदयन्
6021002a चाराणां रावणः श्रुत्वा प्राप्तं रामं महाबलम्
6021002c जातोद्वेगोऽभवत्किंचिच्छार्दूलं वाक्यमब्रवीत्
6021003a अयथावच्च ते वर्णो दीनश्चासि निशाचर
6021003c नासि कच्चिदमित्राणां क्रुद्धानां वशमागतः
6021004a इति तेनानुशिष्टस्तु वाचं मन्दमुदीरयत्
6021004c तदा राक्षसशार्दूलं शार्दूलो भयविह्वलः
6021005a न ते चारयितुं शक्या राजन्वानरपुंगवाः
6021005c विक्रान्ता बलवन्तश्च राघवेण च रक्षिताः
6021006a नापि संभाषितुं शक्याः संप्रश्नोऽत्र न लभ्यते
6021006c सर्वतो रक्ष्यते पन्था वानरैः पर्वतोपमैः
6021007a प्रविष्टमात्रे ज्ञातोऽहं बले तस्मिन्नचारिते
6021007c बलाद्गृहीतो बहुभिर्बहुधास्मि विदारितः
6021008a जानुभिर्मुष्टिभिर्दन्तैस्तलैश्चाभिहतो भृशम्
6021008c परिणीतोऽस्मि हरिभिर्बलवद्भिरमर्षणैः
6021009a परिणीय च सर्वत्र नीतोऽहं रामसंसदम्
6021009c रुधिरादिग्धसर्वाङ्गो विह्वलश्चलितेन्द्रियः
6021010a हरिभिर्वध्यमानश्च याचमानः कृताञ्जलिः
6021010c राघवेण परित्रातो जीवामि ह यदृच्छया
6021011a एष शैलैः शिलाभिश्च पूरयित्वा महार्णवम्
6021011c द्वारमाश्रित्य लङ्काया रामस्तिष्ठति सायुधः
6021012a गरुडव्यूहमास्थाय सर्वतो हरिभिर्वृतः
6021012c मां विसृज्य महातेजा लङ्कामेवाभिवर्तते
6021013a पुरा प्राकारमायाति क्षिप्रमेकतरं कुरु
6021013c सीतां चास्मै प्रयच्छाशु सुयुद्धं वा प्रदीयताम्
6021014a मनसा संततापाथ तच्छ्रुत्वा राक्षसाधिपः
6021014c शार्दूलस्य महद्वाक्यमथोवाच स रावणः
6021015a यदि मां प्रतियुध्येरन्देवगन्धर्वदानवाः
6021015c नैव सीतां प्रदास्यामि सर्वलोकभयादपि
6021016a एवमुक्त्वा महातेजा रावणः पुनरब्रवीत्
6021016c चारिता भवता सेना केऽत्र शूराः प्लवंगमाः
6021017a कीदृशाः किंप्रभावाश्च वानरा ये दुरासदाः
6021017c कस्य पुत्राश्च पौत्राश्च तत्त्वमाख्याहि राक्षस
6021018a तत्रत्र प्रतिपत्स्यामि ज्ञात्वा तेषां बलाबलम्
6021018c अवश्यं बलसंख्यानं कर्तव्यं युद्धमिच्छता
6021019a अथैवमुक्तः शार्दूलो रावणेनोत्तमश्चरः
6021019c इदं वचनमारेभे वक्तुं रावणसंनिधौ
6021020a अथर्क्षरजसः पुत्रो युधि राजन्सुदुर्जयः
6021020c गद्गदस्याथ पुत्रोऽत्र जाम्बवानिति विश्रुतः
6021021a गद्गदस्यैव पुत्रोऽन्यो गुरुपुत्रः शतक्रतोः
6021021c कदनं यस्य पुत्रेण कृतमेकेन रक्षसाम्
6021022a सुषेणश्चापि धर्मात्मा पुत्रो धर्मस्य वीर्यवान्
6021022c सौम्यः सोमात्मजश्चात्र राजन्दधिमुखः कपिः
6021023a सुमुखो दुर्मुखश्चात्र वेगदर्शी च वानरः
6021023c मृत्युर्वानररूपेण नूनं सृष्टः स्वयम्भुवा
6021024a पुत्रो हुतवहस्याथ नीलः सेनापतिः स्वयम्
6021024c अनिलस्य च पुत्रोऽत्र हनूमानिति विश्रुतः
6021025a नप्ता शक्रस्य दुर्धर्षो बलवानङ्गदो युवा
6021025c मैन्दश्च द्विविदश्चोभौ बलिनावश्विसंभवौ
6021026a पुत्रा वैवस्वतस्यात्र पञ्चकालान्तकोपमाः
6021026c गजो गवाक्षो गवयः शरभो गन्धमादनः
6021027a श्वेतो ज्योतिर्मुखश्चात्र भास्करस्यात्मसंभवौ
6021027c वरुणस्य च पुत्रोऽथ हेमकूटः प्लवंगमः
6021028a विश्वकर्मसुतो वीरो नलः प्लवगसत्तमः
6021028c विक्रान्तो वेगवानत्र वसुपुत्रः सुदुर्धरः
6021029a दशवानरकोट्यश्च शूराणां युद्धकाङ्क्षिणाम्
6021029c श्रीमतां देवपुत्राणां शेषान्नाख्यातुमुत्सहे
6021030a पुत्रो दशरथस्यैष सिंहसंहननो युवा
6021030c दूषणो निहतो येन खरश्च त्रिशिरास्तथा
6021031a नास्ति रामस्य सदृशो विक्रमे भुवि कश्चन
6021031c विराधो निहतो येन कबन्धश्चान्तकोपमः
6021032a वक्तुं न शक्तो रामस्य नरः कश्चिद्गुणान्क्षितौ
6021032c जनस्थानगता येन तावन्तो राक्षसा हताः
6021033a लक्ष्मणश्चात्र धर्मात्मा मातंगानामिवर्षभः
6021033c यस्य बाणपथं प्राप्य न जीवेदपि वासवः
6021034a राक्षसानां वरिष्ठश्च तव भ्राता विभीषणः
6021034c परिगृह्य पुरीं लङ्कां राघवस्य हिते रतः
6021035a इति सर्वं समाख्यातं तवेदं वानरं बलम्
6021035c सुवेलेऽधिष्ठितं शैले शेषकार्ये भवान्गतिः
6022001a ततस्तमक्षोभ्यबलं लङ्कायां नृपतेश्चरः
6022001c सुवेले राघवं शैले निविष्टं प्रत्यवेदयन्
6022002a चाराणां रावणः श्रुत्वा प्राप्तं रामं महाबलम्
6022002c जातोद्वेगोऽभवत्किंचित्सचिवांश्चेदमब्रवीत्
6022003a मन्त्रिणः शीघ्रमायान्तु सर्वे वै सुसमाहिताः
6022003c अयं नो मन्त्रकालो हि संप्राप्त इव राक्षसाः
6022004a तस्य तच्छासनं श्रुत्वा मन्त्रिणोऽभ्यागमन्द्रुतम्
6022004c ततः संमन्त्रयामास सचिवै राक्षसैः सह
6022005a मन्त्रयित्वा स दुर्धर्षः क्षमं यत्समनन्तरम्
6022005c विसर्जयित्वा सचिवान्प्रविवेश स्वमालयम्
6022006a ततो राक्षसमाहूय विद्युज्जिह्वं महाबलम्
6022006c मायाविदं महामायः प्राविशद्यत्र मैथिली
6022007a विद्युज्जिह्वं च मायाज्ञमब्रवीद्राक्षसाधिपः
6022007c मोहयिष्यामहे सीतां मायया जनकात्मजाम्
6022008a शिरो मायामयं गृह्य राघवस्य निशाचर
6022008c मां त्वं समुपतिष्ठस्व महच्च सशरं धनुः
6022009a एवमुक्तस्तथेत्याह विद्युज्जिह्वो निशाचरः
6022009c तस्य तुष्टोऽभवद्राजा प्रददौ च विभूषणम्
6022010a अशोकवनिकायां तु प्रविवेश महाबलः
6022010c ततो दीनामदैन्यार्हां ददर्श धनदानुजः
6022010e अधोमुखीं शोकपरामुपविष्टां महीतले
6022011a भर्तारमेव ध्यायन्तीमशोकवनिकां गताम्
6022011c उपास्यमानां घोराभी राक्षसीभिरदूरतः
6022012a उपसृत्य ततः सीतां प्रहर्षन्नाम कीर्तयन्
6022012c इदं च वचनं धृष्टमुवाच जनकात्मजाम्
6022013a सान्त्व्यमाना मया भद्रे यमुपाश्रित्य वल्गसे
6022013c खर हन्ता स ते भर्ता राघवः समरे हतः
6022014a छिन्नं ते सर्वतो मूलं दर्पस्ते निहतो मया
6022014c व्यसनेनात्मनः सीते मम भार्या भविष्यसि
6022015a अल्पपुण्ये निवृत्तार्थे मूढे पण्डितमानिनि
6022015c शृणु भर्तृबधं सीते घोरं वृत्रवधं यथा
6022016a समायातः समुद्रान्तं मां हन्तुं किल राघवः
6022016c वानरेन्द्रप्रणीतेन बलेन महता वृतः
6022017a संनिविष्टः समुद्रस्य तीरमासाद्य दक्षिणम्
6022017c बलेन महता रामो व्रजत्यस्तं दिवाकरे
6022018a अथाध्वनि परिश्रान्तमर्धरात्रे स्थितं बलम्
6022018c सुखसुप्तं समासाद्य चारितं प्रथमं चरैः
6022019a तत्प्रहस्तप्रणीतेन बलेन महता मम
6022019c बलमस्य हतं रात्रौ यत्र रामः सुलक्ष्मणः
6022020a पट्टसान्परिघान्खड्गांश्चक्रान्दण्डान्महायसान्
6022020c बाणजालानि शूलानि भास्वरान्कूटमुद्गरान्
6022021a यष्टीश्च तोमरान्प्रासंश्चक्राणि मुसलानि च
6022021c उद्यम्योद्यम्य रक्षोभिर्वानरेषु निपातिताः
6022022a अथ सुप्तस्य रामस्य प्रहस्तेन प्रमाथिना
6022022c असक्तं कृतहस्तेन शिरश्छिन्नं महासिना
6022023a विभीषणः समुत्पत्य निगृहीतो यदृच्छया
6022023c दिशः प्रव्राजितः सर्वैर्लक्ष्मणः प्लवगैः सह
6022024a सुग्रीवो ग्रीवया शेते भग्नया प्लवगाधिपः
6022024c निरस्तहनुकः शेते हनूमान्राक्षसैर्हतः
6022025a जाम्बवानथ जानुभ्यामुत्पतन्निहतो युधि
6022025c पट्टसैर्बहुभिश्छिन्नो निकृत्तः पादपो यथा
6022026a मैन्दश्च द्विविदश्चोभौ निहतौ वानरर्षभौ
6022026c निःश्वसन्तौ रुदन्तौ च रुधिरेण समुक्षितौ
6022027a असिनाभ्याहतश्छिन्नो मध्ये रिपुनिषूदनः
6022027c अभिष्टनति मेदिन्यां पनसः पनसो यथा
6022028a नाराचैर्बहुभिश्छिन्नः शेते दर्यां दरीमुखः
6022028c कुमुदस्तु महातेजा निष्कूजन्सायकैर्हतः
6022029a अङ्गदो बहुभिश्छिन्नः शरैरासाद्य राक्षसैः
6022029c पातितो रुधिरोद्गारी क्षितौ निपतितोऽङ्गदः
6022030a हरयो मथिता नागै रथजालैस्तथापरे
6022030c शायिता मृदितास्तत्र वायुवेगैरिवाम्बुदाः
6022031a प्रद्रुताश्च परे त्रस्ता हन्यमाना जघन्यतः
6022031c अभिद्रुतास्तु रक्षोभिः सिंहैरिव महाद्विपाः
6022032a सागरे पतिताः केचित्केचिद्गगनमाश्रिताः
6022032c ऋक्षा वृक्षानुपारूढा वानरैस्तु विमिश्रिताः
6022033a सागरस्य च तीरेषु शैलेषु च वनेषु च
6022033c पिङ्गाक्षास्ते विरूपाक्षैर्बहुभिर्बहवो हताः
6022034a एवं तव हतो भर्ता ससैन्यो मम सेनया
6022034c क्षतजार्द्रं रजोध्वस्तमिदं चास्याहृतं शिरः
6022035a ततः परमदुर्धर्षो रावणो राक्षसेश्वरः
6022035c सीतायामुपशृण्वन्त्यां राक्षसीमिदमब्रवीत्
6022036a राक्षसं क्रूरकर्माणं विद्युज्जिह्वं त्वमानय
6022036c येन तद्राघवशिरः संग्रामात्स्वयमाहृतम्
6022037a विद्युज्जिह्वस्ततो गृह्य शिरस्तत्सशरासनम्
6022037c प्रणामं शिरसा कृत्वा रावणस्याग्रतः स्थितः
6022038a तमब्रवीत्ततो राजा रावणो राक्षसं स्थितम्
6022038c विद्युज्जिह्वं महाजिह्वं समीपपरिवर्तिनम्
6022039a अग्रतः कुरु सीतायाः शीघ्रं दाशरथेः शिरः
6022039c अवस्थां पश्चिमां भर्तुः कृपणा साधु पश्यतु
6022040a एवमुक्तं तु तद्रक्षः शिरस्तत्प्रियदर्शनम्
6022040c उपनिक्षिप्य सीतायाः क्षिप्रमन्तरधीयत
6022041a रावणश्चापि चिक्षेप भास्वरं कार्मुकं महत्
6022041c त्रिषु लोकेषु विख्यातं सीतामिदमुवाच ह
6022042a इदं तत्तव रामस्य कार्मुकं ज्यासमन्वितम्
6022042c इह प्रहस्तेनानीतं हत्वा तं निशि मानुषम्
6022043a स विद्युज्जिह्वेन सहैव तच्छिरो; धनुश्च भूमौ विनिकीर्य रावणः
6022043c विदेहराजस्य सुतां यशस्विनीं; ततोऽब्रवीत्तां भव मे वशानुगा
6023001a सा सीता तच्छिरो दृष्ट्वा तच्च कार्मुकमुत्तमम्
6023001c सुग्रीवप्रतिसंसर्गमाख्यातं च हनूमता
6023002a नयने मुखवर्णं च भर्तुस्तत्सदृशं मुखम्
6023002c केशान्केशान्तदेशं च तं च चूडामणिं शुभम्
6023003a एतैः सर्वैरभिज्ञानैरभिज्ञाय सुदुःखिता
6023003c विजगर्हेऽथ कैकेयीं क्रोशन्ती कुररी यथा
6023004a सकामा भव कैकेयि हतोऽयं कुलनन्दनः
6023004c कुलमुत्सादितं सर्वं त्वया कलहशीलया
6023005a आर्येण किं नु कैकेय्याः कृतं रामेण विप्रियम्
6023005c यद्गृहाच्चीरवसनस्तया प्रस्थापितो वनम्
6023006a एवमुक्त्वा तु वैदेही वेपमाना तपस्विनी
6023006c जगाम जगतीं बाला छिन्ना तु कदली यथा
6023007a सा मुहूर्तात्समाश्वस्य प्रतिलभ्य च चेतनाम्
6023007c तच्छिरः समुपाघ्राय विललापायतेक्षणा
6023008a हा हतास्मि महाबाहो वीरव्रतमनुव्रता
6023008c इमां ते पश्चिमावस्थां गतास्मि विधवा कृता
6023009a प्रथमं मरणं नार्या भर्तुर्वैगुण्यमुच्यते
6023009c सुवृत्तः साधुवृत्तायाः संवृत्तस्त्वं ममाग्रतः
6023010a दुःखाद्दुःखं प्रपन्नाया मग्नायाः शोकसागरे
6023010c यो हि मामुद्यतस्त्रातुं सोऽपि त्वं विनिपातितः
6023011a सा श्वश्रूर्मम कौसल्या त्वया पुत्रेण राघव
6023011c वत्सेनेव यथा धेनुर्विवत्सा वत्सला कृता
6023012a आदिष्टं दीर्घमायुस्ते यैरचिन्त्यपराक्रम
6023012c अनृतं वचनं तेषामल्पायुरसि राघव
6023013a अथ वा नश्यति प्रज्ञा प्राज्ञस्यापि सतस्तव
6023013c पचत्येनं तथा कालो भूतानां प्रभवो ह्ययम्
6023014a अदृष्टं मृत्युमापन्नः कस्मात्त्वं नयशास्त्रवित्
6023014c व्यसनानामुपायज्ञः कुशलो ह्यसि वर्जने
6023015a तथा त्वं संपरिष्वज्य रौद्रयातिनृशंसया
6023015c कालरात्र्या मयाच्छिद्य हृतः कमललोचनः
6023016a उपशेषे महाबाहो मां विहाय तपस्विनीम्
6023016c प्रियामिव शुभां नारीं पृथिवीं पुरुषर्षभ
6023017a अर्चितं सततं यत्नाद्गन्धमाल्यैर्मया तव
6023017c इदं ते मत्प्रियं वीर धनुः काञ्चनभूषितम्
6023018a पित्रा दशरथेन त्वं श्वशुरेण ममानघ
6023018c पूर्वैश्च पितृभिः सार्धं नूनं स्वर्गे समागतः
6023019a दिवि नक्षत्रभूतस्त्वं महत्कर्म कृतं प्रियम्
6023019c पुण्यं राजर्षिवंशं त्वमात्मनः समुपेक्षसे
6023020a किं मान्न प्रेक्षसे राजन्किं मां न प्रतिभाषसे
6023020c बालां बालेन संप्राप्तां भार्यां मां सहचारिणीम्
6023021a संश्रुतं गृह्णता पाणिं चरिष्यामीति यत्त्वया
6023021c स्मर तन्मम काकुत्स्थ नय मामपि दुःखिताम्
6023022a कस्मान्मामपहाय त्वं गतो गतिमतां वर
6023022c अस्माल्लोकादमुं लोकं त्यक्त्वा मामिह दुःखिताम्
6023023a कल्याणैरुचितं यत्तत्परिष्वक्तं मयैव तु
6023023c क्रव्यादैस्तच्छरीरं ते नूनं विपरिकृष्यते
6023024a अग्निष्टोमादिभिर्यज्ञैरिष्टवानाप्तदक्षिणैः
6023024c अग्निहोत्रेण संस्कारं केन त्वं तु न लप्स्यसे
6023025a प्रव्रज्यामुपपन्नानां त्रयाणामेकमागतम्
6023025c परिप्रक्ष्यति कौसल्या लक्ष्मणं शोकलालसा
6023026a स तस्याः परिपृच्छन्त्या वधं मित्रबलस्य ते
6023026c तव चाख्यास्यते नूनं निशायां राक्षसैर्वधम्
6023027a सा त्वां सुप्तं हतं श्रुत्वा मां च रक्षोगृहं गताम्
6023027c हृदयेन विदीर्णेन न भविष्यति राघव
6023028a साधु पातय मां क्षिप्रं रामस्योपरि रावणः
6023028c समानय पतिं पत्न्या कुरु कल्याणमुत्तमम्
6023029a शिरसा मे शिरश्चास्य कायं कायेन योजय
6023029c रावणानुगमिष्यामि गतिं भर्तुर्महात्मनः
6023029e मुहूर्तमपि नेच्छामि जीवितुं पापजीविना
6023030a श्रुतं मया वेदविदां ब्राह्मणानां पितुर्गृहे
6023030c यासां स्त्रीणां प्रियो भर्ता तासां लोका महोदयाः
6023031a क्षमा यस्मिन्दमस्त्यागः सत्यं धर्मः कृतज्ञता
6023031c अहिंसा चैव भूतानां तमृते का गतिर्मम
6023032a इति सा दुःखसंतप्ता विललापायतेक्षणा
6023032c भर्तुः शिरो धनुस्तत्र समीक्ष्य जनकात्मजा
6023033a एवं लालप्यमानायां सीतायां तत्र राक्षसः
6023033c अभिचक्राम भर्तारमनीकस्थः कृताञ्जलिः
6023034a विजयस्वार्यपुत्रेति सोऽभिवाद्य प्रसाद्य च
6023034c न्यवेदयदनुप्राप्तं प्रहस्तं वाहिनीपतिम्
6023035a अमात्यैः सहितः सर्वैः प्रहस्तः समुपस्थितः
6023035c किंचिदात्ययिकं कार्यं तेषां त्वं दर्शनं कुरु
6023036a एतच्छ्रुत्वा दशग्रीवो राक्षसप्रतिवेदितम्
6023036c अशोकवनिकां त्यक्त्वा मन्त्रिणां दर्शनं ययौ
6023037a स तु सर्वं समर्थ्यैव मन्त्रिभिः कृत्यमात्मनः
6023037c सभां प्रविश्य विदधे विदित्वा रामविक्रमम्
6023038a अन्तर्धानं तु तच्छीर्षं तच्च कार्मुकमुत्तमम्
6023038c जगाम रावणस्यैव निर्याणसमनन्तरम्
6023039a राक्षसेन्द्रस्तु तैः सार्धं मन्त्रिभिर्भीमविक्रमैः
6023039c समर्थयामास तदा रामकार्यविनिश्चयम्
6023040a अविदूरस्थितान्सर्वान्बलाध्यक्षान्हितैषिणः
6023040c अब्रवीत्कालसदृशो रावणो राक्षसाधिपः
6023041a शीघ्रं भेरीनिनादेन स्फुटकोणाहतेन मे
6023041c समानयध्वं सैन्यानि वक्तव्यं च न कारणम्
6023042a ततस्तथेति प्रतिगृह्य तद्वचो; बलाधिपास्ते महदात्मनो बलम्
6023042c समानयंश्चैव समागतं च ते; न्यवेदयन्भर्तरि युद्धकाङ्क्षिणि
6024001a सीतां तु मोहितां दृष्ट्वा सरमा नाम राक्षसी
6024001c आससादाशु वैदेहीं प्रियां प्रणयिनी सखी
6024002a सा हि तत्र कृता मित्रं सीतया रक्ष्यमाणया
6024002c रक्षन्ती रावणादिष्टा सानुक्रोशा दृढव्रता
6024003a सा ददर्श सखीं सीतां सरमा नष्टचेतनाम्
6024003c उपावृत्योत्थितां ध्वस्तां वडवामिव पांसुषु
6024004a तां समाश्वासयामास सखी स्नेहेन सुव्रता
6024004c उक्ता यद्रावणेन त्वं प्रत्युक्तं च स्वयं त्वया
6024005a सखीस्नेहेन तद्भीरु मया सर्वं प्रतिश्रुतम्
6024005c लीनया गनहे शूह्ये भयमुत्सृज्य रावणात्
6024005e तव हेतोर्विशालाक्षि न हि मे जीवितं प्रियम्
6024006a स संभ्रान्तश्च निष्क्रान्तो यत्कृते राक्षसाधिपः
6024006c तच्च मे विदितं सर्वमभिनिष्क्रम्य मैथिलि
6024007a न शक्यं सौप्तिकं कर्तुं रामस्य विदितात्मनः
6024007c वधश्च पुरुषव्याघ्रे तस्मिन्नेवोपपद्यते
6024008a न चैव वानरा हन्तुं शक्याः पादपयोधिनः
6024008c सुरा देवर्षभेणेव रामेण हि सुरक्षिताः
6024009a दीर्घवृत्तभुजः श्रीमान्महोरस्कः प्रतापवान्
6024009c धन्वी संहननोपेतो धर्मात्मा भुवि विश्रुतः
6024010a विक्रान्तो रक्षिता नित्यमात्मनश्च परस्य च
6024010c लक्ष्मणेन सह भ्रात्रा कुशली नयशास्त्रवित्
6024011a हन्ता परबलौघानामचिन्त्यबलपौरुषः
6024011c न हतो राघवः श्रीमान्सीते शत्रुनिबर्हणः
6024012a अयुक्तबुद्धिकृत्येन सर्वभूतविरोधिना
6024012c इयं प्रयुक्ता रौद्रेण माया मायाविदा त्वयि
6024013a शोकस्ते विगतः सर्वः कल्याणं त्वामुपस्थितम्
6024013c ध्रुवं त्वां भजते लक्ष्मीः प्रियं प्रीतिकरं शृणु
6024014a उत्तीर्य सागरं रामः सह वानरसेनया
6024014c संनिविष्टः समुद्रस्य तीरमासाद्य दक्षिणम्
6024015a दृष्टो मे परिपूर्णार्थः काकुत्स्थः सहलक्ष्मणः
6024015c सहितैः सागरान्तस्थैर्बलैस्तिष्ठति रक्षितः
6024016a अनेन प्रेषिता ये च राक्षसा लघुविक्रमः
6024016c राघवस्तीर्ण इत्येवं प्रवृत्तिस्तैरिहाहृता
6024017a स तां श्रुत्वा विशालाक्षि प्रवृत्तिं राक्षसाधिपः
6024017c एष मन्त्रयते सर्वैः सचिवैः सह रावणः
6024018a इति ब्रुवाणा सरमा राक्षसी सीतया सह
6024018c सर्वोद्योगेन सैन्यानां शब्दं शुश्राव भैरवम्
6024019a दण्डनिर्घातवादिन्याः श्रुत्वा भेर्या महास्वनम्
6024019c उवाच सरमा सीतामिदं मधुरभाषिणी
6024020a संनाहजननी ह्येषा भैरवा भीरु भेरिका
6024020c भेरीनादं च गम्भीरं शृणु तोयदनिस्वनम्
6024021a कल्प्यन्ते मत्तमातंगा युज्यन्ते रथवाजिनः
6024021c तत्र तत्र च संनद्धाः संपतन्ति पदातयः
6024022a आपूर्यन्ते राजमार्गाः सैन्यैरद्भुतदर्शनैः
6024022c वेगवद्भिर्नदद्भिश्च तोयौघैरिव सागरः
6024023a शास्त्राणां च प्रसन्नानां चर्मणां वर्मणां तथा
6024023c रथवाजिगजानां च भूषितानां च रक्षसाम्
6024024a प्रभां विसृजतां पश्य नानावर्णां समुत्थिताम्
6024024c वनं निर्दहतो धर्मे यथारूपं विभावसोः
6024025a घण्टानां शृणु निर्घोषं रथानां शृणु निस्वनम्
6024025c हयानां हेषमाणानां शृणु तूर्यध्वनिं यथा
6024026a उद्यतायुधहस्तानां राक्षसेन्द्रानुयायिनाम्
6024026c संभ्रमो रक्षसामेष तुमुलो लोमहर्षणः
6024027a श्रीस्त्वां भजति शोकघ्नी रक्षसां भयमागतम्
6024027c रामात्कमलपत्राक्षि दैत्यानामिव वासवात्
6024028a अवजित्य जितक्रोधस्तमचिन्त्यपराक्रमः
6024028c रावणं समरे हत्वा भर्ता त्वाधिगमिष्यति
6024029a विक्रमिष्यति रक्षःसु भर्ता ते सहलक्ष्मणः
6024029c यथा शत्रुषु शत्रुघ्नो विष्णुना सह वासवः
6024030a आगतस्य हि रामस्य क्षिप्रमङ्कगतां सतीम्
6024030c अहं द्रक्ष्यामि सिद्धार्थां त्वां शत्रौ विनिपातिते
6024031a अश्रूण्यानन्दजानि त्वं वर्तयिष्यसि शोभने
6024031c समागम्य परिष्वक्ता तस्योरसि महोरसः
6024032a अचिरान्मोक्ष्यते सीते देवि ते जघनं गताम्
6024032c धृतामेतां बहून्मासान्वेणीं रामो महाबलः
6024033a तस्य दृष्ट्वा मुखं देवि पूर्णचन्द्रमिवोदितम्
6024033c मोक्ष्यसे शोकजं वारि निर्मोकमिव पन्नगी
6024034a रावणं समरे हत्वा नचिरादेव मैथिलि
6024034c त्वया समग्रं प्रियया सुखार्हो लप्स्यते सुखम्
6024035a समागता त्वं रामेण मोदिष्यसि महात्मना
6024035c सुवर्षेण समायुक्ता यथा सस्येन मेदिनी
6024036a गिरिवरमभितोऽनुवर्तमानो; हय इव मण्डलमाशु यः करोति
6024036c तमिह शरणमभ्युपेहि देवि; दिवसकरं प्रभवो ह्ययं प्रजानाम्
6025001a अथ तां जातसंतापां तेन वाक्येन मोहिताम्
6025001c सरमा ह्लादयामास पृतिवीं द्यौरिवाम्भसा
6025002a ततस्तस्या हितं सख्याश्चिकीर्षन्ती सखी वचः
6025002c उवाच काले कालज्ञा स्मितपूर्वाभिभाषिणी
6025003a उत्सहेयमहं गत्वा त्वद्वाक्यमसितेक्षणे
6025003c निवेद्य कुशलं रामे प्रतिच्छन्ना निवर्तितुम्
6025004a न हि मे क्रममाणाया निरालम्बे विहायसि
6025004c समर्थो गतिमन्वेतुं पवनो गरुडोऽपि वा
6025005a एवं ब्रुवाणां तां सीता सरमां पुनरब्रवीत्
6025005c मधुरं श्लक्ष्णया वाचा पूर्वशोकाभिपन्नया
6025006a समर्था गगनं गन्तुमपि वा त्वं रसातलम्
6025006c अवगच्छाम्यकर्तव्यं कर्तव्यं ते मदन्तरे
6025007a मत्प्रियं यदि कर्तव्यं यदि बुद्धिः स्थिरा तव
6025007c ज्ञातुमिच्छामि तं गत्वा किं करोतीति रावणः
6025008a स हि मायाबलः क्रूरो रावणः शत्रुरावणः
6025008c मां मोहयति दुष्टात्मा पीतमात्रेव वारुणी
6025009a तर्जापयति मां नित्यं भर्त्सापयति चासकृत्
6025009c राक्षसीभिः सुघोराभिर्या मां रक्षन्ति नित्यशः
6025010a उद्विग्ना शङ्किता चास्मि न च स्वस्थं मनो मम
6025010c तद्भयाच्चाहमुद्विग्ना अशोकवनिकां गताः
6025011a यदि नाम कथा तस्य निश्चितं वापि यद्भवेत्
6025011c निवेदयेथाः सर्वं तत्परो मे स्यादनुग्रहः
6025012a सा त्वेवं ब्रुवतीं सीतां सरमा वल्गुभाषिणी
6025012c उवाच वचनं तस्याः स्पृशन्ती बाष्पविक्लवम्
6025013a एष ते यद्यभिप्रायस्तस्माद्गच्छामि जानकि
6025013c गृह्य शत्रोरभिप्रायमुपावृत्तां च पश्य माम्
6025014a एवमुक्त्वा ततो गत्वा समीपं तस्य रक्षसः
6025014c शुश्राव कथितं तस्य रावणस्य समन्त्रिणः
6025015a सा श्रुत्वा निश्चयं तस्य निश्चयज्ञा दुरात्मनः
6025015c पुनरेवागमत्क्षिप्रमशोकवनिकां तदा
6025016a सा प्रविष्टा पुनस्तत्र ददर्श जनकात्मजाम्
6025016c प्रतीक्षमाणां स्वामेव भ्रष्टपद्मामिव श्रियम्
6025017a तां तु सीता पुनः प्राप्तां सरमां वल्गुभाषिणीम्
6025017c परिष्वज्य च सुस्निग्धं ददौ च स्वयमासनम्
6025018a इहासीना सुखं सर्वमाख्याहि मम तत्त्वतः
6025018c क्रूरस्य निश्चयं तस्य रावणस्य दुरात्मनः
6025019a एवमुक्ता तु सरमा सीतया वेपमानया
6025019c कथितं सर्वमाचष्ट रावणस्य समन्त्रिणः
6025020a जनन्या राक्षसेन्द्रो वै त्वन्मोक्षार्थं बृहद्वचः
6025020c अविद्धेन च वैदेहि मन्त्रिवृद्धेन बोधितः
6025021a दीयतामभिसत्कृत्य मनुजेन्द्राय मैथिली
6025021c निदर्शनं ते पर्याप्तं जनस्थाने यदद्भुतम्
6025022a लङ्घनं च समुद्रस्य दर्शनं च हनूमतः
6025022c वधं च रक्षसां युद्धे कः कुर्यान्मानुषो भुवि
6025023a एवं स मन्त्रिवृद्धैश्च मात्रा च बहु भाषितः
6025023c न त्वामुत्सहते मोक्तुमर्तह्मर्थपरो यथा
6025024a नोत्सहत्यमृतो मोक्तुं युद्धे त्वामिति मैथिलि
6025024c सामात्यस्य नृशंसस्य निश्चयो ह्येष वर्तते
6025025a तदेषा सुस्थिरा बुद्धिर्मृत्युलोभादुपस्थिता
6025025c भयान्न शक्तस्त्वां मोक्तुमनिरस्तस्तु संयुगे
6025025e राक्षसानां च सर्वेषामात्मनश्च वधेन हि
6025026a निहत्य रावणं संख्ये सर्वथा निशितैः शरैः
6025026c प्रतिनेष्यति रामस्त्वामयोध्यामसितेक्षणे
6025027a एतस्मिन्नन्तरे शब्दो भेरीशङ्खसमाकुलः
6025027c श्रुतो वै सर्वसैन्यानां कम्पयन्धरणीतलम्
6025028a श्रुत्वा तु तं वानरसैन्यशब्दं; लङ्कागता राक्षसराजभृत्याः
6025028c नष्टौजसो दैन्यपरीतचेष्टाः; श्रेयो न पश्यन्ति नृपस्य दोषैः
6026001a तेन शङ्खविमिश्रेण भेरीशब्देन राघवः
6026001c उपयतो महाबाहू रामः परपुरंजयः
6026002a तं निनादं निशम्याथ रावणो राक्षसेश्वरः
6026002c मुहूर्तं ध्यानमास्थाय सचिवानभ्युदैक्षत
6026003a अथ तान्सचिवांस्तत्र सर्वानाभाष्य रावणः
6026003c सभां संनादयन्सर्वामित्युवाच महाबलः
6026004a तरणं सागरस्यापि विक्रमं बलसंचयम्
6026004c यदुक्तवन्तो रामस्य भवन्तस्तन्मया श्रुतम्
6026004e भवतश्चाप्यहं वेद्मि युद्धे सत्यपराक्रमान्
6026005a ततस्तु सुमहाप्राज्ञो माल्यवान्नाम राक्षसः
6026005c रावणस्य वचः श्रुत्वा मातुः पैतामहोऽब्रवीत्
6026006a विद्यास्वभिविनीतो यो राजा राजन्नयानुगः
6026006c स शास्ति चिरमैश्वर्यमरींश्च कुरुते वशे
6026007a संदधानो हि कालेन विगृह्णंश्चारिभिः सह
6026007c स्वपक्षवर्धनं कुर्वन्महदैश्वर्यमश्नुते
6026008a हीयमानेन कर्तव्यो राज्ञा संधिः समेन च
6026008c न शत्रुमवमन्येत ज्यायान्कुर्वीत विग्रहम्
6026009a तन्मह्यं रोचते संधिः सह रामेण रावण
6026009c यदर्थमभियुक्ताः स्म सीता तस्मै प्रदीयताम्
6026010a तस्य देवर्षयः सर्वे गन्धर्वाश्च जयैषिणः
6026010c विरोधं मा गमस्तेन संधिस्ते तेन रोचताम्
6026011a असृजद्भगवान्पक्षौ द्वावेव हि पितामहः
6026011c सुराणामसुराणां च धर्माधर्मौ तदाश्रयौ
6026012a धर्मो हि श्रूयते पक्षः सुराणां च महात्मनाम्
6026012c अधर्मो रक्षसं पक्षो ह्यसुराणां च रावण
6026013a धर्मो वै ग्रसतेऽधर्मं ततः कृतमभूद्युगम्
6026013c अधर्मो ग्रसते धर्मं ततस्तिष्यः प्रवर्तते
6026014a तत्त्वया चरता लोकान्धर्मो विनिहतो महान्
6026014c अधर्मः प्रगृहीतश्च तेनास्मद्बलिनः परे
6026015a स प्रमादाद्विवृद्धस्तेऽधर्मोऽहिर्ग्रसते हि नः
6026015c विवर्धयति पक्षं च सुराणां सुरभावनः
6026016a विषयेषु प्रसक्तेन यत्किंचित्कारिणा त्वया
6026016c ऋषीणामग्निकल्पानामुद्वेगो जनितो महान्
6026016e तेषां प्रभावो दुर्धर्षः प्रदीप्त इव पावकः
6026017a तपसा भावितात्मानो धर्मस्यानुग्रहे रताः
6026017c मुख्यैर्यज्ञैर्यजन्त्येते नित्यं तैस्तैर्द्विजातयः
6026018a जुह्वत्यग्नींश्च विधिवद्वेदांश्चोच्चैरधीयते
6026018c अभिभूय च रक्षांसि ब्रह्मघोषानुदैरयन्
6026018e दिशो विप्रद्रुताः सर्वे स्तनयित्नुरिवोष्णगे
6026019a ऋषीणामग्निकल्पानामग्निहोत्रसमुत्थितः
6026019c आदत्ते रक्षसां तेजो धूमो व्याप्य दिशो दश
6026020a तेषु तेषु च देशेषु पुण्येषु च दृढव्रतैः
6026020c चर्यमाणं तपस्तीव्रं संतापयति राक्षसान्
6026021a उत्पातान्विविधान्दृष्ट्वा घोरान्बहुविधांस्तथा
6026021c विनाशमनुपश्यामि सर्वेषां रक्षसामहम्
6026022a खराभिस्तनिता घोरा मेघाः प्रतिभयंकरः
6026022c शोणितेनाभिवर्षन्ति लङ्कामुष्णेन सर्वतः
6026023a रुदतां वाहनानां च प्रपतन्त्यस्रबिन्दवः
6026023c ध्वजा ध्वस्ता विवर्णाश्च न प्रभान्ति यथापुरम्
6026024a व्याला गोमायवो गृध्रा वाशन्ति च सुभैरवम्
6026024c प्रविश्य लङ्कामनिशं समवायांश्च कुर्वते
6026025a कालिकाः पाण्डुरैर्दन्तैः प्रहसन्त्यग्रतः स्थिताः
6026025c स्त्रियः स्वप्नेषु मुष्णन्त्यो गृहाणि प्रतिभाष्य च
6026026a गृहाणां बलिकर्माणि श्वानः पर्युपभुञ्जते
6026026c खरा गोषु प्रजायन्ते मूषिका नकुलैः सह
6026027a मार्जारा द्वीपिभिः सार्धं सूकराः शुनकैः सह
6026027c किंनरा राक्षसैश्चापि समेयुर्मानुषैः सह
6026028a पाण्डुरा रक्तपादाश्च विहगाः कालचोदिताः
6026028c राक्षसानां विनाशाय कपोता विचरन्ति च
6026029a चीकी कूचीति वाशन्त्यः शारिका वेश्मसु स्थिताः
6026029c पतन्ति ग्रथिताश्चापि निर्जिताः कलहैषिणः
6026030a करालो विकटो मुण्डः पुरुषः कृष्णपिङ्गलः
6026030c कालो गृहाणि सर्वेषां काले कालेऽन्ववेक्षते
6026030e एतान्यन्यानि दुष्टानि निमित्तान्युत्पतन्ति च
6026031a विष्णुं मन्यामहे रामं मानुषं देहमास्थितम्
6026031c न हि मानुषमात्रोऽसौ राघवो दृढविक्रमः
6026032a येन बद्धः समुद्रस्य स सेतुः परमाद्भुतः
6026032c कुरुष्व नरराजेन संधिं रामेण रावण
6026033a इदं वचस्तत्र निगद्य माल्यव;न्परीक्ष्य रक्षोऽधिपतेर्मनः पुनः
6026033c अनुत्तमेषूत्तमपौरुषो बली; बभूव तूष्णीं समवेक्ष्य रावणम्
6027001a तत्तु माल्यवतो वाक्यं हितमुक्तं दशाननः
6027001c न मर्षयति दुष्टात्मा कालस्य वशमागतः
6027002a स बद्ध्वा भ्रुकुटिं वक्त्रे क्रोधस्य वशमागतः
6027002c अमर्षात्परिवृत्ताक्षो माल्यवन्तमथाब्रवीत्
6027003a हितबुद्ध्या यदहितं वचः परुषमुच्यते
6027003c परपक्षं प्रविश्यैव नैतच्छ्रोत्रगतं मम
6027004a मानुषं कृपणं राममेकं शाखामृगाश्रयम्
6027004c समर्थं मन्यसे केन त्यक्तं पित्रा वनालयम्
6027005a रक्षसामीश्वरं मां च देवतानां भयंकरम्
6027005c हीनं मां मन्यसे केन अहीनं सर्वविक्रमैः
6027006a वीरद्वेषेण वा शङ्के पक्षपातेन वा रिपोः
6027006c त्वयाहं परुषाण्युक्तः परप्रोत्साहनेन वा
6027007a प्रभवन्तं पदस्थं हि परुषं कोऽभिधास्यति
6027007c पण्डितः शास्त्रतत्त्वज्ञो विना प्रोत्साहनाद्रिपोः
6027008a आनीय च वनात्सीतां पद्महीनामिव श्रियम्
6027008c किमर्थं प्रतिदास्यामि राघवस्य भयादहम्
6027009a वृतं वानरकोटीभिः ससुग्रीवं सलक्ष्मणम्
6027009c पश्य कैश्चिदहोभिस्त्वं राघवं निहतं मया
6027010a द्वन्द्वे यस्य न तिष्ठन्ति दैवतान्यपि संयुगे
6027010c स कस्माद्रावणो युद्धे भयमाहारयिष्यति
6027011a द्विधा भज्येयमप्येवं न नमेयं तु कस्यचित्
6027011c एष मे सहजो दोषः स्वभावो दुरतिक्रमः
6027012a यदि तावत्समुद्रे तु सेतुर्बद्धो यदृच्छया
6027012c रामेण विस्मयः कोऽत्र येन ते भयमागतम्
6027013a स तु तीर्त्वार्णवं रामः सह वानरसेनया
6027013c प्रतिजानामि ते सत्यं न जीवन्प्रतियास्यति
6027014a एवं ब्रुवाणं संरब्धं रुष्टं विज्ञाय रावणम्
6027014c व्रीडितो माल्यवान्वाक्यं नोत्तरं प्रत्यपद्यत
6027015a जयाशिषा च राजानं वर्धयित्वा यथोचितम्
6027015c माल्यवानभ्यनुज्ञातो जगाम स्वं निवेशनम्
6027016a रावणस्तु सहामात्यो मन्त्रयित्वा विमृश्य च
6027016c लङ्कायामतुलां गुप्तिं कारयामास राक्षसः
6027017a व्यादिदेश च पूर्वस्यां प्रहस्तं द्वारि राक्षसं
6027017c दक्षिणस्यां महावीर्यौ महापार्श्व महोदरौ
6027018a पश्चिमायामथो द्वारि पुत्रमिन्द्रजितं तथा
6027018c व्यादिदेश महामायं राक्षसैर्बहुभिर्वृतम्
6027019a उत्तरस्यां पुरद्वारि व्यादिश्य शुकसारणौ
6027019c स्वयं चात्र भविष्यामि मन्त्रिणस्तानुवाच ह
6027020a राक्षसं तु विरूपाक्षं महावीर्यपराक्रमम्
6027020c मध्यमेऽस्थापयद्गुल्मे बहुभिः सह राक्षसैः
6027021a एवंविधानं लङ्कायां कृत्वा राक्षसपुंगवः
6027021c मेने कृतार्थमात्मानं कृतान्तवशमागतः
6027022a विसर्जयामास ततः स मन्त्रिणो; विधानमाज्ञाप्य पुरस्य पुष्कलम्
6027022c जयाशिषा मन्त्रगणेन पूजितो; विवेश सोऽन्तःपुरमृद्धिमन्महत्
6028001a नरवानरराजौ तौ स च वायुसुतः कपिः
6028001c जाम्बवानृक्षराजश्च राक्षसश्च विभीषणः
6028002a अङ्गदो वालिपुत्रश्च सौमित्रिः शरभः कपिः
6028002c सुषेणः सहदायादो मैन्दो द्विविद एव च
6028003a गजो गवाक्षो कुमुदो नलोऽथ पनसस्तथा
6028003c अमित्रविषयं प्राप्ताः समवेताः समर्थयन्
6028004a इयं सा लक्ष्यते लङ्का पुरी रावणपालिता
6028004c सासुरोरगगन्धर्वैरमरैरपि दुर्जया
6028005a कार्यसिद्धिं पुरस्कृत्य मन्त्रयध्वं विनिर्णये
6028005c नित्यं संनिहितो ह्यत्र रावणो राक्षसाधिपः
6028006a तथा तेषु ब्रुवाणेषु रावणावरजोऽब्रवीत्
6028006c वाक्यमग्राम्यपदवत्पुष्कलार्थं विभीषणः
6028007a अनलः शरभश्चैव संपातिः प्रघसस्तथा
6028007c गत्वा लङ्कां ममामात्याः पुरीं पुनरिहागताः
6028008a भूत्वा शकुनयः सर्वे प्रविष्टाश्च रिपोर्बलम्
6028008c विधानं विहितं यच्च तद्दृष्ट्वा समुपस्थिताः
6028009a संविधानं यथाहुस्ते रावणस्य दुरात्मनः
6028009c राम तद्ब्रुवतः सर्वं यथातथ्येन मे शृणु
6028010a पूर्वं प्रहस्तः सबलो द्वारमासाद्य तिष्ठति
6028010c दक्षिणं च महावीर्यौ महापार्श्वमहोदरौ
6028011a इन्द्रजित्पश्चिमद्वारं राक्षसैर्बहुभिर्वृतः
6028011c पट्टसासिधनुष्मद्भिः शूलमुद्गरपाणिभिः
6028012a नानाप्रहरणैः शूरैरावृतो रावणात्मजः
6028012c राक्षसानां सहस्रैस्तु बहुभिः शस्त्रपाणिभिः
6028013a युक्तः परमसंविग्नो राक्षसैर्बहुभिर्वृतः
6028013c उत्तरं नगरद्वारं रावणः स्वयमास्थितः
6028014a विरूपाक्षस्तु महता शूलखड्गधनुष्मता
6028014c बलेन राक्षसैः सार्धं मध्यमं गुल्ममास्थितः
6028015a एतानेवंविधान्गुल्माँल्लङ्कायां समुदीक्ष्य ते
6028015c मामकाः सचिवाः सर्वे शीघ्रं पुनरिहागताः
6028016a गजानां च सहस्रं च रथानामयुतं पुरे
6028016c हयानामयुते द्वे च साग्रकोटी च रक्षसाम्
6028017a विक्रान्ता बलवन्तश्च संयुगेष्वाततायिनः
6028017c इष्टा राक्षसराजस्य नित्यमेते निशाचराः
6028018a एकैकस्यात्र युद्धार्थे राक्षसस्य विशां पते
6028018c परिवारः सहस्राणां सहस्रमुपतिष्ठते
6028019a एतां प्रवृत्तिं लङ्कायां मन्त्रिप्रोक्तं विभीषणः
6028019c रामं कमलपत्राक्षमिदमुत्तरमब्रवीत्
6028020a कुबेरं तु यदा राम रावणः प्रत्ययुध्यत
6028020c षष्टिः शतसहस्राणि तदा निर्यान्ति राक्षसाः
6028021a पराक्रमेण वीर्येण तेजसा सत्त्वगौरवात्
6028021c सदृशा योऽत्र दर्पेण रावणस्य दुरात्मनः
6028022a अत्र मन्युर्न कर्तव्यो रोषये त्वां न भीषये
6028022c समर्थो ह्यसि वीर्येण सुराणामपि निग्रहे
6028023a तद्भवांश्चतुरङ्गेण बलेन महता वृतः
6028023c व्यूह्येदं वानरानीकं निर्मथिष्यसि रावणम्
6028024a रावणावरजे वाक्यमेवं ब्रुवति राघवः
6028024c शत्रूणां प्रतिघातार्थमिदं वचनमब्रवीत्
6028025a पूर्वद्वारे तु लङ्काया नीलो वानरपुंगवः
6028025c प्रहस्तं प्रतियोद्धा स्याद्वानरैर्बहुभिर्वृतः
6028026a अङ्गदो वालिपुत्रस्तु बलेन महता वृतः
6028026c दक्षिणे बाधतां द्वारे महापार्श्वमहोदरौ
6028027a हनूमान्पश्चिमद्वारं निपीड्य पवनात्मजः
6028027c प्रविशत्वप्रमेयात्मा बहुभिः कपिभिर्वृतः
6028028a दैत्यदानवसंघानामृषीणां च महात्मनाम्
6028028c विप्रकारप्रियः क्षुद्रो वरदानबलान्वितः
6028029a परिक्रामति यः सर्वाँल्लोकान्संतापयन्प्रजाः
6028029c तस्याहं राक्षसेन्द्रस्य स्वयमेव वधे धृतः
6028030a उत्तरं नगरद्वारमहं सौमित्रिणा सह
6028030c निपीड्याभिप्रवेक्ष्यामि सबलो यत्र रावणः
6028031a वानरेन्द्रश्च बलवानृक्षराजश्च जाम्बवान्
6028031c राक्षसेन्द्रानुजश्चैव गुल्मे भवतु मध्यमे
6028032a न चैव मानुषं रूपं कार्यं हरिभिराहवे
6028032c एषा भवतु नः संज्ञा युद्धेऽस्मिन्वानरे बले
6028033a वानरा एव निश्चिह्नं स्वजनेऽस्मिन्भविष्यति
6028033c वयं तु मानुषेणैव सप्त योत्स्यामहे परान्
6028034a अहमेव सह भ्रात्रा लक्ष्मणेन महौजसा
6028034c आत्मना पञ्चमश्चायं सखा मम विभीषणः
6028035a स रामः कार्यसिद्ध्यर्थमेवमुक्त्वा विभीषणम्
6028035c सुवेलारोहणे बुद्धिं चकार मतिमान्मतिम्
6028036a ततस्तु रामो महता बलेन; प्रच्छाद्य सर्वां पृथिवीं महात्मा
6028036c प्रहृष्टरूपोऽभिजगाम लङ्कां; कृत्वा मतिं सोऽरिवधे महात्मा
6029001a स तु कृत्वा सुवेलस्य मतिमारोहणं प्रति
6029001c लक्ष्मणानुगतो रामः सुग्रीवमिदमब्रवीत्
6029002a विभीषणं च धर्मज्ञमनुरक्तं निशाचरम्
6029002c मन्त्रज्ञं च विधिज्ञं च श्लक्ष्णया परया गिरा
6029003a सुवेलं साधु शैलेन्द्रमिमं धातुशतैश्चितम्
6029003c अध्यारोहामहे सर्वे वत्स्यामोऽत्र निशामिमाम्
6029004a लङ्कां चालोकयिष्यामो निलयं तस्य रक्षसः
6029004c येन मे मरणान्ताय हृता भार्या दुरात्मना
6029005a येन धर्मो न विज्ञातो न वृत्तं न कुलं तथा
6029005c राक्षस्या नीचया बुद्ध्या येन तद्गर्हितं कृतम्
6029006a यस्मिन्मे वर्धते रोषः कीर्तिते राक्षसाधमे
6029006c यस्यापराधान्नीचस्य वधं द्रक्ष्यामि रक्षसाम्
6029007a एको हि कुरुते पापं कालपाशवशं गतः
6029007c नीचेनात्मापचारेण कुलं तेन विनश्यति
6029008a एवं संमन्त्रयन्नेव सक्रोधो रावणं प्रति
6029008c रामः सुवेलं वासाय चित्रसानुमुपारुहत्
6029009a पृष्ठतो लक्ष्मण चैनमन्वगच्छत्समाहितः
6029009c सशरं चापमुद्यम्य सुमहद्विक्रमे रतः
6029010a तमन्वरोहत्सुग्रीवः सामात्यः सविभीषणः
6029010c हनूमानङ्गदो नीलो मैन्दो द्विविद एव च
6029011a गजो गवाक्षो गवयः शरभो गन्धमादनः
6029011c पनसः कुमुदश्चैव हरो रम्भश्च यूथपः
6029012a एते चान्ये च बहवो वानराः शीघ्रगामिनः
6029012c ते वायुवेगप्रवणास्तं गिरिं गिरिचारिणः
6029012e अध्यारोहन्त शतशः सुवेलं यत्र राघवः
6029013a ते त्वदीर्घेण कालेन गिरिमारुह्य सर्वतः
6029013c ददृशुः शिखरे तस्य विषक्तामिव खे पुरीम्
6029014a तां शुभां प्रवरद्वारां प्राकारवरशोभिताम्
6029014c लङ्कां राक्षससंपूर्णां ददृशुर्हरियूथपाः
6029015a प्राकारचयसंस्थैश्च तथा नीलैर्निशाचरैः
6029015c ददृशुस्ते हरिश्रेष्ठाः प्राकारमपरं कृतम्
6029016a ते दृष्ट्वा वानराः सर्वे राक्षसान्युद्धकाङ्क्षिणः
6029016c मुमुचुर्विपुलान्नादांस्तत्र रामस्य पश्यतः
6029017a ततोऽस्तमगमत्सूर्यः संध्यया प्रतिरञ्जितः
6029017c पूर्णचन्द्रप्रदीपा च क्षपा समभिवर्तते
6029018a ततः स रामो हरिवाहिनीपति;र्विभीषणेन प्रतिनन्द्य सत्कृतः
6029018c सलक्ष्मणो यूथपयूथसंवृतः; सुवेल पृष्ठे न्यवसद्यथासुखम्
6030001a तां रात्रिमुषितास्तत्र सुवेले हरिपुंगवाः
6030001c लङ्कायां ददृशुर्वीरा वनान्युपवनानि च
6030002a समसौम्यानि रम्याणि विशालान्यायतानि च
6030002c दृष्टिरम्याणि ते दृष्ट्वा बभूवुर्जातविस्मयाः
6030003a चम्पकाशोकपुंनागसालतालसमाकुला
6030003c तमालवनसंछन्ना नागमालासमावृता
6030004a हिन्तालैरर्जुनैर्नीपैः सप्तपर्णैश्च पुष्पितैः
6030004c तिलकैः कर्णिकारैश्च पटालैश्च समन्ततः
6030005a शुशुभे पुष्पिताग्रैश्च लतापरिगतैर्द्रुमैः
6030005c लङ्का बहुविधैर्दिव्यैर्यथेन्द्रस्यामरावती
6030006a विचित्रकुसुमोपेतै रक्तकोमलपल्लवैः
6030006c शाद्वलैश्च तथा नीलैश्चित्राभिर्वनराजिभिः
6030007a गन्धाढ्यान्यभिरम्याणि पुष्पाणि च फलानि च
6030007c धारयन्त्यगमास्तत्र भूषणानीव मानवाः
6030008a तच्चैत्ररथसंकाशं मनोज्ञं नन्दनोपमम्
6030008c वनं सर्वर्तुकं रम्यं शुशुभे षट्पदायुतम्
6030009a नत्यूहकोयष्टिभकैर्नृत्यमानैश्च बर्हिभिः
6030009c रुतं परभृतानां च शुश्रुवे वननिर्झरे
6030010a नित्यमत्तविहंगानि भ्रमराचरितानि च
6030010c कोकिलाकुलषण्डानि विहगाभिरुतानि च
6030011a भृङ्गराजाभिगीतानि भ्रमरैः सेवितानि च
6030011c कोणालकविघुष्टानि सारसाभिरुतानि च
6030012a विविशुस्ते ततस्तानि वनान्युपवनानि च
6030012c हृष्टाः प्रमुदिता वीरा हरयः कामरूपिणः
6030013a तेषां प्रविशतां तत्र वानराणां महौजसाम्
6030013c पुष्पसंसर्गसुरभिर्ववौ घ्राणसुखोऽनिलः
6030014a अन्ये तु हरिवीराणां यूथान्निष्क्रम्य यूथपाः
6030014c सुग्रीवेणाभ्यनुज्ञाता लङ्कां जग्मुः पताकिनीम्
6030015a वित्रासयन्तो विहगांस्त्रासयन्तो मृगद्विपान्
6030015c कम्पयन्तश्च तां लङ्कां नादैः स्वैर्नदतां वराः
6030016a कुर्वन्तस्ते महावेगा महीं चारणपीडिताम्
6030016c रजश्च सहसैवोर्ध्वं जगाम चरणोद्धतम्
6030017a ऋक्षाः सिंहा वराहाश्च महिषा वारणा मृगाः
6030017c तेन शब्देन वित्रस्ता जग्मुर्भीता दिशो दश
6030018a शिखरं तु त्रिकूटस्य प्रांशु चैकं दिविस्पृशम्
6030018c समन्तात्पुष्पसंछन्नं महारजतसंनिभम्
6030019a शतयोजनविस्तीर्णं विमलं चारुदर्शनम्
6030019c श्लक्ष्णं श्रीमन्महच्चैव दुष्प्रापं शकुनैरपि
6030020a मनसापि दुरारोहं किं पुनः कर्मणा जनैः
6030020c निविष्टा तत्र शिखरे लङ्का रावणपालिता
6030021a सा पुरी गोपुरैरुच्चैः पाण्डुराम्बुदसंनिभैः
6030021c काञ्चनेन च सालेन राजतेन च शोभिता
6030022a प्रासादैश्च विमानैश्च लङ्का परमभूषिता
6030022c घनैरिवातपापाये मध्यमं वैष्णवं पदम्
6030023a यस्यां स्तम्भसहस्रेण प्रासादः समलंकृतः
6030023c कैलासशिखराकारो दृश्यते खमिवोल्लिखन्
6030024a चैत्यः स राक्षसेन्द्रस्य बभूव पुरभूषणम्
6030024c शतेन रक्षसां नित्यं यः समग्रेण रक्ष्यते
6030025a तां समृद्धां समृद्धार्थो लक्ष्मीवाँल्लक्ष्मणाग्रजः
6030025c रावणस्य पुरीं रामो ददर्श सह वानरैः
6030026a तां रत्नपूर्णां बहुसंविधानां; प्रासादमालाभिरलंकृतां च
6030026c पुरीं महायन्त्रकवाटमुख्यां; ददर्श रामो महता बलेन
6031001a अथ तस्मिन्निमित्तानि दृष्ट्वा लक्ष्मणपूर्वजः
6031001c लक्ष्मणं लक्ष्मिसंपन्नमिदं वचनमब्रवीत्
6031002a परिगृह्योदकं शीतं वनानि फलवन्ति च
6031002c बलौघं संविभज्येमं व्यूह्य तिष्ठेम लक्ष्मण
6031003a लोकक्षयकरं भीमं भयं पश्याम्युपस्थितम्
6031003c निबर्हणं प्रवीराणामृक्षवानररक्षसाम्
6031004a वाताश्च परुषं वान्ति कम्पते च वसुंधरा
6031004c पर्वताग्राणि वेपन्ते पतन्ति धरणीधराः
6031005a मेघाः क्रव्यादसंकाशाः परुषाः परुषस्वनाः
6031005c क्रूराः क्रूरं प्रवर्षन्ति मिश्रं शोणितबिन्दुभिः
6031006a रक्तचन्दनसंकाशा संध्यापरमदारुणा
6031006c ज्वलच्च निपतत्येतदादित्यादग्निमण्डलम्
6031007a आदित्यमभिवाश्यन्ते जनयन्तो महद्भयम्
6031007c दीना दीनस्वरा घोरा अप्रशस्ता मृगद्विजाः
6031008a रजन्यामप्रकाशश्च संतापयति चन्द्रमाः
6031008c कृष्णरक्तांशुपर्यन्तो यथा लोकस्य संक्षये
6031009a ह्रस्वो रूक्षोऽप्रशस्तश्च परिवेषः सुलोहितः
6031009c आदित्यमण्डले नीलं लक्ष्म लक्ष्मण दृश्यते
6031010a दृश्यन्ते न यथावच्च नक्षत्राण्यभिवर्तते
6031010c युगान्तमिव लोकस्य पश्य लक्ष्मण शंसति
6031011a काकाः श्येनास्तथा गृध्रा नीचैः परिपतन्ति च
6031011c शिवाश्चाप्यशिवा वाचः प्रवदन्ति महास्वनाः
6031012a क्षिप्रमद्य दुराधर्षां पुरीं रावणपालिताम्
6031012c अभियाम जवेनैव सर्वतो हरिभिर्वृताः
6031013a इत्येवं तु वदन्वीरो लक्ष्मणं लक्ष्मणाग्रजः
6031013c तस्मादवातरच्छीघ्रं पर्वताग्रान्महाबलः
6031014a अवतीर्य तु धर्मात्मा तस्माच्छैलात्स राघवः
6031014c परैः परमदुर्धर्षं ददर्श बलमात्मनः
6031015a संनह्य तु ससुग्रीवः कपिराजबलं महत्
6031015c कालज्ञो राघवः काले संयुगायाभ्यचोदयत्
6031016a ततः काले महाबाहुर्बलेन महता वृतः
6031016c प्रस्थितः पुरतो धन्वी लङ्कामभिमुखः पुरीम्
6031017a तं विभीषण सुग्रीवौ हनूमाञ्जाम्बवान्नलः
6031017c ऋक्षराजस्तथा नीलो लक्ष्मणश्चान्ययुस्तदा
6031018a ततः पश्चात्सुमहती पृतनर्क्षवनौकसाम्
6031018c प्रच्छाद्य महतीं भूमिमनुयाति स्म राघवम्
6031019a शैलशृङ्गाणि शतशः प्रवृद्धांश्च महीरुहाम्
6031019c जगृहुः कुञ्जरप्रख्या वानराः परवारणाः
6031020a तौ त्वदीर्घेण कालेन भ्रातरौ रामलक्ष्मणौ
6031020c रावणस्य पुरीं लङ्कामासेदतुररिंदमौ
6031021a पताकामालिनीं रम्यामुद्यानवनशोभिताम्
6031021c चित्रवप्रां सुदुष्प्रापामुच्चप्राकारतोरणाम्
6031022a तां सुरैरपि दुर्धर्षां रामवाक्यप्रचोदिताः
6031022c यथानिदेशं संपीड्य न्यविशन्त वनौकसः
6031023a लङ्कायास्तूत्तरद्वारं शैलशृङ्गमिवोन्नतम्
6031023c रामः सहानुजो धन्वी जुगोप च रुरोध च
6031024a लङ्कामुपनिविष्टश्च रामो दशरथात्मजः
6031024c लक्ष्मणानुचरो वीरः पुरीं रावणपालिताम्
6031025a उत्तरद्वारमासाद्य यत्र तिष्ठति रावणः
6031025c नान्यो रामाद्धि तद्द्वारं समर्थः परिरक्षितुम्
6031026a रावणाधिष्ठितं भीमं वरुणेनेव सागरम्
6031026c सायुधौ राक्षसैर्भीमैरभिगुप्तं समन्ततः
6031026e लघूनां त्रासजननं पातालमिव दानवैः
6031027a विन्यस्तानि च योधानां बहूनि विविधानि च
6031027c ददर्शायुधजालानि तथैव कवचानि च
6031028a पूर्वं तु द्वारमासाद्य नीलो हरिचमूपतिः
6031028c अतिष्ठत्सह मैन्देन द्विविदेन च वीर्यवान्
6031029a अङ्गदो दक्षिणद्वारं जग्राह सुमहाबलः
6031029c ऋषभेण गवाक्षेण गजेन गवयेन च
6031030a हनूमान्पश्चिमद्वारं ररक्ष बलवान्कपिः
6031030c प्रमाथि प्रघसाभ्यां च वीरैरन्यैश्च संगतः
6031031a मध्यमे च स्वयं गुल्मे सुग्रीवः समतिष्ठत
6031031c सह सर्वैर्हरिश्रेष्ठैः सुपर्णश्वसनोपमैः
6031032a वानराणां तु षट्त्रिंशत्कोट्यः प्रख्यातयूथपाः
6031032c निपीड्योपनिविष्टाश्च सुग्रीवो यत्र वानरः
6031033a शासनेन तु रामस्य लक्ष्मणः सविभीषणः
6031033c द्वारे द्वारे हरीणां तु कोटिं कोटिं न्यवेशयत्
6031034a पश्चिमेन तु रामस्य सुग्रीवः सह जाम्बवान्
6031034c अदूरान्मध्यमे गुल्मे तस्थौ बहुबलानुगः
6031035a ते तु वानरशार्दूलाः शार्दूला इव दंष्ट्रिणः
6031035c गृहीत्वा द्रुमशैलाग्रान्हृष्टा युद्धाय तस्थिरे
6031036a सर्वे विकृतलाङ्गूलाः सर्वे दंष्ट्रानखायुधाः
6031036c सर्वे विकृतचित्राङ्गाः सर्वे च विकृताननाः
6031037a दशनागबलाः केचित्केचिद्दशगुणोत्तराः
6031037c केचिन्नागसहस्रस्य बभूवुस्तुल्यविक्रमाः
6031038a सन्ति चौघा बलाः केचित्केचिच्छतगुणोत्तराः
6031038c अप्रमेयबलाश्चान्ये तत्रासन्हरियूथपाः
6031039a अद्भुतश्च विचित्रश्च तेषामासीत्समागमः
6031039c तत्र वानरसैन्यानां शलभानामिवोद्गमः
6031040a परिपूर्णमिवाकाशं संछन्नेव च मेदिनी
6031040c लङ्कामुपनिविष्टैश्च संपतद्भिश्च वानरैः
6031041a शतं शतसहस्राणां पृथगृक्षवनौकसाम्
6031041c लङ्का द्वाराण्युपाजग्मुरन्ये योद्धुं समन्ततः
6031042a आवृतः स गिरिः सर्वैस्तैः समन्तात्प्लवंगमैः
6031042c अयुतानां सहस्रं च पुरीं तामभ्यवर्तत
6031043a वानरैर्बलवद्भिश्च बभूव द्रुमपाणिभिः
6031043c सर्वतः संवृता लङ्का दुष्प्रवेशापि वायुना
6031044a राक्षसा विस्मयं जग्मुः सहसाभिनिपीडिताः
6031044c वानरैर्मेघसंकाशैः शक्रतुल्यपराक्रमैः
6031045a महाञ्शब्दोऽभवत्तत्र बलौघस्याभिवर्ततः
6031045c सागरस्येव भिन्नस्य यथा स्यात्सलिलस्वनः
6031046a तेन शब्देन महता सप्राकारा सतोरणा
6031046c लङ्का प्रचलिता सर्वा सशैलवनकानना
6031047a रामलक्ष्मणगुप्ता सा सुग्रीवेण च वाहिनी
6031047c बभूव दुर्धर्षतरा सर्वैरपि सुरासुरैः
6031048a राघवः संनिवेश्यैवं सैन्यं स्वं रक्षसां वधे
6031048c संमन्त्र्य मन्त्रिभिः सार्धं निश्चित्य च पुनः पुनः
6031049a आनन्तर्यमभिप्रेप्सुः क्रमयोगार्थतत्त्ववित्
6031049c विभीषणस्यानुमते राजधर्ममनुस्मरन्
6031049e अङ्गदं वालितनयं समाहूयेदमब्रवीत्
6031050a गत्वा सौम्य दशग्रीवं ब्रूहि मद्वचनात्कपे
6031050c लङ्घयित्वा पुरीं लङ्कां भयं त्यक्त्वा गतव्यथः
6031051a भ्रष्टश्रीकगतैश्वर्यमुमूर्षो नष्टचेतनः
6031051c ऋषीणां देवतानां च गन्धर्वाप्सरसां तथा
6031052a नागानामथ यक्षाणां राज्ञां च रजनीचर
6031052c यच्च पापं कृतं मोहादवलिप्तेन राक्षस
6031053a नूनमद्य गतो दर्पः स्वयम्भू वरदानजः
6031053c यस्य दण्डधरस्तेऽहं दाराहरणकर्शितः
6031053e दण्डं धारयमाणस्तु लङ्काद्वरे व्यवस्थितः
6031054a पदवीं देवतानां च महर्षीणां च राक्षस
6031054c राजर्षीणां च सर्वेषां गमिष्यसि मया हतः
6031055a बलेन येन वै सीतां मायया राक्षसाधम
6031055c मामतिक्रामयित्वा त्वं हृतवांस्तद्विदर्शय
6031056a अराक्षसमिमं लोकं कर्तास्मि निशितैः शरैः
6031056c न चेच्छरणमभ्येषि मामुपादाय मैथिलीम्
6031057a धर्मात्मा रक्षसां श्रेष्ठः संप्राप्तोऽयं विभीषणः
6031057c लङ्कैश्वर्यं ध्रुवं श्रीमानयं प्राप्नोत्यकण्टकम्
6031058a न हि राज्यमधर्मेण भोक्तुं क्षणमपि त्वया
6031058c शक्यं मूर्खसहायेन पापेनाविजितात्मना
6031059a युध्यस्व वा धृतिं कृत्वा शौर्यमालम्ब्य राक्षस
6031059c मच्छरैस्त्वं रणे शान्तस्ततः पूतो भविष्यसि
6031060a यद्याविशसि लोकांस्त्रीन्पक्षिभूतो मनोजवः
6031060c मम चक्षुष्पथं प्राप्य न जीवन्प्रतियास्यसि
6031061a ब्रवीमि त्वां हितं वाक्यं क्रियतामौर्ध्वदेकिकम्
6031061c सुदृष्टा क्रियतां लङ्का जीवितं ते मयि स्थितम्
6031062a इत्युक्तः स तु तारेयो रामेणाक्लिष्टकर्मणा
6031062c जगामाकाशमाविश्य मूर्तिमानिव हव्यवाट्
6031063a सोऽतिपत्य मुहूर्तेन श्रीमान्रावणमन्दिरम्
6031063c ददर्शासीनमव्यग्रं रावणं सचिवैः सह
6031064a ततस्तस्याविदूरेण निपत्य हरिपुंगवः
6031064c दीप्ताग्निसदृशस्तस्थावङ्गदः कनकाङ्गदः
6031065a तद्रामवचनं सर्वमन्यूनाधिकमुत्तमम्
6031065c सामात्यं श्रावयामास निवेद्यात्मानमात्मना
6031066a दूतोऽहं कोसलेन्द्रस्य रामस्याक्लिष्टकर्मणः
6031066c वालिपुत्रोऽङ्गदो नाम यदि ते श्रोत्रमागतः
6031067a आह त्वां राघवो रामः कौसल्यानन्दवर्धनः
6031067c निष्पत्य प्रतियुध्यस्व नृशंसं पुरुषाधम
6031068a हन्तास्मि त्वां सहामात्यं सपुत्रज्ञातिबान्धवम्
6031068c निरुद्विग्नास्त्रयो लोका भविष्यन्ति हते त्वयि
6031069a देवदानवयक्षाणां गन्धर्वोरगरक्षसाम्
6031069c शत्रुमद्योद्धरिष्यामि त्वामृषीणां च कण्टकम्
6031070a विभीषणस्य चैश्वर्यं भविष्यति हते त्वयि
6031070c न चेत्सत्कृत्य वैदेहीं प्रणिपत्य प्रदास्यसि
6031071a इत्येवं परुषं वाक्यं ब्रुवाणे हरिपुंगवे
6031071c अमर्षवशमापन्नो निशाचरगणेश्वरः
6031072a ततः स रोषताम्राक्षः शशास सचिवांस्तदा
6031072c गृह्यतामेष दुर्मेधा वध्यतामिति चासकृत्
6031073a रावणस्य वचः श्रुत्वा दीप्ताग्निसमतेजसः
6031073c जगृहुस्तं ततो घोराश्चत्वारो रजनीचराः
6031074a ग्राहयामास तारेयः स्वयमात्मानमात्मना
6031074c बलं दर्शयितुं वीरो यातुधानगणे तदा
6031075a स तान्बाहुद्वये सक्तानादाय पतगानिव
6031075c प्रासादं शैलसंकाशमुत्पापाताङ्गदस्तदा
6031076a तेऽन्तरिक्षाद्विनिर्धूतास्तस्य वेगेन राक्षसाः
6031076c भुमौ निपतिताः सर्वे राक्षसेन्द्रस्य पश्यतः
6031077a ततः प्रासादशिखरं शैलशृङ्गमिवोन्नतम्
6031077c तत्पफाल तदाक्रान्तं दशग्रीवस्य पश्यतः
6031078a भङ्क्त्वा प्रासादशिखरं नाम विश्राव्य चात्मनः
6031078c विनद्य सुमहानादमुत्पपात विहायसा
6031079a रावणस्तु परं चक्रे क्रोधं प्रासादधर्षणात्
6031079c विनाशं चात्मनः पश्यन्निःश्वासपरमोऽभवत्
6031080a रामस्तु बहुभिर्हृष्टैर्निनदद्भिः प्लवंगमैः
6031080c वृतो रिपुवधाकाङ्क्षी युद्धायैवाभ्यवर्तत
6031081a सुषेणस्तु महावीर्यो गिरिकूटोपमो हरिः
6031081c बहुभिः संवृतस्तत्र वानरैः कामरूपिभिः
6031082a चतुर्द्वाराणि सर्वाणि सुग्रीववचनात्कपिः
6031082c पर्याक्रमत दुर्धर्षो नक्षत्राणीव चन्द्रमाः
6031083a तेषामक्षौहिणिशतं समवेक्ष्य वनौकसाम्
6031083c लङ्कामुपनिविष्टानां सागरं चातिवर्तताम्
6031084a राक्षसा विस्मयं जग्मुस्त्रासं जग्मुस्तथापरे
6031084c अपरे समरोद्धर्षाद्धर्षमेवोपपेदिरे
6031085a कृत्स्नं हि कपिभिर्व्याप्तं प्राकारपरिखान्तरम्
6031085c ददृशू राक्षसा दीनाः प्राकारं वानरीकृतम्
6031086a तस्मिन्महाभीषणके प्रवृत्ते; कोलाहले राक्षसराजधान्याम्
6031086c प्रगृह्य रक्षांसि महायुधानि; युगान्तवाता इव संविचेरुः
6032001a ततस्ते राक्षसास्तत्र गत्वा रावणमन्दिरम्
6032001c न्यवेदयन्पुरीं रुद्धां रामेण सह वानरैः
6032002a रुद्धां तु नगरीं श्रुत्वा जातक्रोधो निशाचरः
6032002c विधानं द्विगुणं श्रुत्वा प्रासादं सोऽध्यरोहत
6032003a स ददर्शावृतां लङ्कां सशैलवनकाननाम्
6032003c असंख्येयैर्हरिगणैः सर्वतो युद्धकाङ्क्षिभिः
6032004a स दृष्ट्वा वानरैः सर्वां वसुधां कवलीकृताम्
6032004c कथं क्षपयितव्याः स्युरिति चिन्तापरोऽभवत्
6032005a स चिन्तयित्वा सुचिरं धैर्यमालम्ब्य रावणः
6032005c राघवं हरियूथांश्च ददर्शायतलोचनः
6032006a प्रेक्षतो राक्षसेन्द्रस्य तान्यनीकानि भागशः
6032006c राघवप्रियकामार्थं लङ्कामारुरुहुस्तदा
6032007a ते ताम्रवक्त्रा हेमाभा रामार्थे त्यक्तजीविताः
6032007c लङ्कामेवाह्यवर्तन्त सालतालशिलायुधाः
6032008a ते द्रुमैः पर्वताग्रैश्च मुष्टिभिश्च प्लवंगमाः
6032008c प्रासादाग्राणि चोच्चानि ममन्तुस्तोरणानि च
6032009a पारिखाः पूरयन्ति स्म प्रसन्नसलिलायुताः
6032009c पांसुभिः पर्वताग्रैश्च तृणैः काष्ठैश्च वानराः
6032010a ततः सहस्रयूथाश्च कोटियूथाश्च यूथपाः
6032010c कोटीशतयुताश्चान्ये लङ्कामारुरुहुस्तदा
6032011a काञ्चनानि प्रमृद्नन्तस्तोरणानि प्लवंगमाः
6032011c कैलासशिखराभानि गोपुराणि प्रमथ्य च
6032012a आप्लवन्तः प्लवन्तश्च गर्जन्तश्च प्लवंगमाः
6032012c लङ्कां तामभ्यवर्तन्त महावारणसंनिभाः
6032013a जयत्यतिबलो रामो लक्ष्मणश्च महाबलः
6032013c राजा जयति सुग्रीवो राघवेणाभिपालितः
6032014a इत्येवं घोषयन्तश्च गर्जन्तश्च प्लवंगमाः
6032014c अभ्यधावन्त लङ्कायाः प्राकारं कामरूपिणः
6032015a वीरबाहुः सुबाहुश्च नलश्च वनगोचरः
6032015c निपीड्योपनिविष्टास्ते प्राकारं हरियूथपाः
6032016a एतस्मिन्नन्तरे चक्रुः स्कन्धावारनिवेशनम्
6032017a पूर्वद्वारं तु कुमुदः कोटिभिर्दशभिर्वृतः
6032017c आवृत्य बलवांस्तस्थौ हरिभिर्जितकाशिभिः
6032018a दक्षिणद्वारमागम्य वीरः शतबलिः कपिः
6032018c आवृत्य बलवांस्तस्थौ विंशत्या कोटिभिर्वृतः
6032019a सुषेणः पश्चिमद्वारं गतस्तारा पिता हरिः
6032019c आवृत्य बलवांस्तस्थौ षष्टि कोटिभिरावृतः
6032020a उत्तरद्वारमासाद्य रामः सौमित्रिणा सह
6032020c आवृत्य बलवांस्तस्थौ सुग्रीवश्च हरीश्वरः
6032021a गोलाङ्गूलो महाकायो गवाक्षो भीमदर्शनः
6032021c वृतः कोट्या महावीर्यस्तस्थौ रामस्य पार्वतः
6032022a ऋष्काणां भीमवेगानां धूम्रः शत्रुनिबर्हणः
6032022c वृतः कोट्या महावीर्यस्तस्थौ रामस्य पार्श्वतः
6032023a संनद्धस्तु महावीर्यो गदापाणिर्विभीषणः
6032023c वृतो यस्तैस्तु सचिवैस्तस्थौ तत्र महाबलः
6032024a गजो गवाक्षो गवयः शरभो गन्धमादनः
6032024c समन्तात्परिघावन्तो ररक्षुर्हरिवाहिनीम्
6032025a ततः कोपपरीतात्मा रावणो राक्षसेश्वरः
6032025c निर्याणं सर्वसैन्यानां द्रुतमाज्ञापयत्तदा
6032026a निष्पतन्ति ततः सैन्या हृष्टा रावणचोदिताः
6032026c समये पूर्यमाणस्य वेगा इव महोदधेः
6032027a एतस्मिन्नन्तरे घोरः संग्रामः समपद्यत
6032027c रक्षसां वानराणां च यथा देवासुरे पुरा
6032028a ते गदाभिः प्रदीप्ताभिः शक्तिशूलपरश्वधैः
6032028c निजघ्नुर्वानरान्घोराः कथयन्तः स्वविक्रमान्
6032029a तथा वृक्षैर्महाकायाः पर्वताग्रैश्च वानराः
6032029c राक्षसास्तानि रक्षांसि नखैर्दन्तैश्च वेगिताः
6032030a राक्षसास्त्वपरे भीमाः प्राकारस्था महीगतान्
6032030c भिण्डिपालैश्च खड्गैश्च शूलैश्चैव व्यदारयन्
6032031a वानराश्चापि संक्रुद्धाः प्राकारस्थान्महीगताः
6032031c राक्षसान्पातयामासुः समाप्लुत्य प्लवंगमाः
6032032a स संप्रहारस्तुमुलो मांसशोणितकर्दमः
6032032c रक्षसां वानराणां च संबभूवाद्भुतोपमाः
6033001a युध्यतां तु ततस्तेषां वानराणां महात्मनाम्
6033001c रक्षसां संबभूवाथ बलकोपः सुदारुणः
6033002a ते हयैः काञ्चनापीडैर्ध्वजैश्चाग्निशिखोपमैः
6033002c रथैश्चादित्यसंकाशैः कवचैश्च मनोरमैः
6033003a निर्ययू राक्षसव्याघ्रा नादयन्तो दिशो दश
6033003c राक्षसा भीमकर्माणो रावणस्य जयैषिणः
6033004a वानराणामपि चमूर्महती जयमिच्चताम्
6033004c अभ्यधावत तां सेनां रक्षसां कामरूपिणाम्
6033005a एतस्मिन्नन्तरे तेषामन्योन्यमभिधावताम्
6033005c रक्षसां वानराणां च द्वन्द्वयुद्धमवर्तत
6033006a अङ्गदेनेन्द्रजित्सार्धं वालिपुत्रेण राक्षसः
6033006c अयुध्यत महातेजास्त्र्यम्बकेण यथान्धकः
6033007a प्रजङ्घेन च संपातिर्नित्यं दुर्मर्षणो रणे
6033007c जम्बूमालिनमारब्धो हनूमानपि वानरः
6033008a संगतः सुमहाक्रोधो राक्षसो रावणानुजः
6033008c समरे तीक्ष्णवेगेन मित्रघ्नेन विभीषणः
6033009a तपनेन गजः सार्धं राक्षसेन महाबलः
6033009c निकुम्भेन महातेजा नीलोऽपि समयुध्यत
6033010a वानरेन्द्रस्तु सुग्रीवः प्रघसेन समागतः
6033010c संगतः समरे श्रीमान्विरूपाक्षेण लक्ष्मणः
6033011a अग्निकेतुश्च दुर्धर्षो रश्मिकेतुश्च राक्षसः
6033011c सुप्तघ्नो यज्ञकोपश्च रामेण सह संगताः
6033012a वज्रमुष्टिस्तु मैन्देन द्विविदेनाशनिप्रभः
6033012c राक्षसाभ्यां सुघोराभ्यां कपिमुख्यौ समागतौ
6033013a वीरः प्रतपनो घोरो राक्षसो रणदुर्धरः
6033013c समरे तीक्ष्णवेगेन नलेन समयुध्यत
6033014a धर्मस्य पुत्रो बलवान्सुषेण इति विश्रुतः
6033014c स विद्युन्मालिना सार्धमयुध्यत महाकपिः
6033015a वानराश्चापरे भीमा राक्षसैरपरैः सह
6033015c द्वन्द्वं समीयुर्बहुधा युद्धाय बहुभिः सह
6033016a तत्रासीत्सुमहद्युद्धं तुमुलं लोमहर्षणम्
6033016c रक्षसां वानराणां च वीराणां जयमिच्छताम्
6033017a हरिराक्षसदेहेभ्यः प्रसृताः केशशाड्वलाः
6033017c शरीरसंघाटवहाः प्रसुस्रुः शोणितापगाः
6033018a आजघानेन्द्रजित्क्रुद्धो वज्रेणेव शतक्रतुः
6033018c अङ्गदं गदया वीरं शत्रुसैन्यविदारणम्
6033019a तस्य काञ्चनचित्राङ्गं रथं साश्वं ससारथिम्
6033019c जघान समरे श्रीमानङ्गदो वेगवान्कपिः
6033020a संपातिस्तु त्रिभिर्बाणैः प्रजङ्घेन समाहतः
6033020c निजघानाश्वकर्णेन प्रजङ्घं रणमूर्धनि
6033021a जम्बूमाली रथस्थस्तु रथशक्त्या महाबलः
6033021c बिभेद समरे क्रुद्धो हनूमन्तं स्तनान्तरे
6033022a तस्य तं रथमास्थाय हनूमान्मारुतात्मजः
6033022c प्रममाथ तलेनाशु सह तेनैव रक्षसा
6033023a भिन्नगात्रः शरैस्तीक्ष्णैः क्षिप्रहस्तेन रक्षसा
6033023c प्रजघानाद्रिशृङ्गेण तपनं मुष्टिना गजः
6033024a ग्रसन्तमिव सैन्यानि प्रघसं वानराधिपः
6033024c सुग्रीवः सप्तपर्णेन निर्बिभेद जघान च
6033025a प्रपीड्य शरवर्षेण राक्षसं भीमदर्शनम्
6033025c निजघान विरूपाक्षं शरेणैकेन लक्ष्मणः
6033026a अग्निकेतुश्च दुर्धर्षो रश्मिकेतुश्च राक्षसः
6033026c सुप्तिघ्नो यज्ञकोपश्च रामं निर्बिभिदुः शरैः
6033027a तेषां चतुर्णां रामस्तु शिरांसि समरे शरैः
6033027c क्रुद्धश्चतुर्भिश्चिच्छेद घोरैरग्निशिखोपमैः
6033028a वज्रमुष्टिस्तु मैन्देन मुष्टिना निहतो रणे
6033028c पपात सरथः साश्वः पुराट्ट इव भूतले
6033029a वज्राशनिसमस्पर्शो द्विविदोऽप्यशनिप्रभम्
6033029c जघान गिरिशृङ्गेण मिषतां सर्वरक्षसाम्
6033030a द्विविदं वानरेन्द्रं तु द्रुमयोधिनमाहवे
6033030c शरैरशनिसंकाशैः स विव्याधाशनिप्रभः
6033031a स शरैरतिविद्धाङ्गो द्विविदः क्रोधमूर्छितः
6033031c सालेन सरथं साश्वं निजघानाशनिप्रभम्
6033032a निकुम्भस्तु रणे नीलं नीलाञ्जनचयप्रभम्
6033032c निर्बिभेद शरैस्तीक्ष्णैः करैर्मेघमिवांशुमान्
6033033a पुनः शरशतेनाथ क्षिप्रहस्तो निशाचरः
6033033c बिभेद समरे नीलं निकुम्भः प्रजहास च
6033034a तस्यैव रथचक्रेण नीलो विष्णुरिवाहवे
6033034c शिरश्चिच्छेद समरे निकुम्भस्य च सारथेः
6033035a विद्युन्माली रथस्थस्तु शरैः काञ्चनभूषणैः
6033035c सुषेणं ताडयामास ननाद च मुहुर्मुहुः
6033036a तं रथस्थमथो दृष्ट्वा सुषेणो वानरोत्तमः
6033036c गिरिशृङ्गेण महता रथमाशु न्यपातयत्
6033037a लाघवेन तु संयुक्तो विद्युन्माली निशाचरः
6033037c अपक्रम्य रथात्तूर्णं गदापाणिः क्षितौ स्थितः
6033038a ततः क्रोधसमाविष्टः सुषेणो हरिपुंगवः
6033038c शिलां सुमहतीं गृह्य निशाचरमभिद्रवत्
6033039a तमापतन्तं गदया विद्युन्माली निशाचरः
6033039c वक्षस्यभिजग्नानाशु सुषेणं हरिसत्तमम्
6033040a गदाप्रहारं तं घोरमचिन्त्यप्लवगोत्तमः
6033040c तां शिलां पातयामास तस्योरसि महामृधे
6033041a शिलाप्रहाराभिहतो विद्युन्माली निशाचरः
6033041c निष्पिष्टहृदयो भूमौ गतासुर्निपपात ह
6033042a एवं तैर्वानरैः शूरैः शूरास्ते रजनीचराः
6033042c द्वन्द्वे विमृदितास्तत्र दैत्या इव दिवौकसैः
6033043a भल्लैः खड्गैर्गदाभिश्च शक्तितोमर पट्टसैः
6033043c अपविद्धश्च भिन्नश्च रथैः सांग्रामिकैर्हयैः
6033044a निहतैः कुञ्जरैर्मत्तैस्तथा वानरराक्षसैः
6033044c चक्राक्षयुगदण्डैश्च भग्नैर्धरणिसंश्रितैः
6033044e बभूवायोधनं घोरं गोमायुगणसेवितम्
6033045a कबन्धानि समुत्पेतुर्दिक्षु वानररक्षसाम्
6033045c विमर्दे तुमुले तस्मिन्देवासुररणोपमे
6033046a विदार्यमाणा हरिपुंगवैस्तदा; निशाचराः शोणितदिग्धगात्राः
6033046c पुनः सुयुद्धं तरसा समाश्रिता; दिवाकरस्यास्तमयाभिकाङ्क्षिणः
6034001a युध्यतामेव तेषां तु तदा वानररक्षसाम्
6034001c रविरस्तं गतो रात्रिः प्रवृत्ता प्राणहारिणी
6034002a अन्योन्यं बद्धवैराणां घोराणां जयमिच्छताम्
6034002c संप्रवृत्तं निशायुद्धं तदा वारणरक्षसाम्
6034003a राक्षसोऽसीति हरयो हरिश्चासीति राक्षसाः
6034003c अन्योन्यं समरे जघ्नुस्तस्मिंस्तमसि दारुणे
6034004a जहि दारय चैतीति कथं विद्रवसीति च
6034004c एवं सुतुमुलः शब्दस्तस्मिंस्तमसि शुश्रुवे
6034005a कालाः काञ्चनसंनाहास्तस्मिंस्तमसि राक्षसाः
6034005c संप्रादृश्यन्त शैलेन्द्रा दीप्तौषधिवना इव
6034006a तस्मिंस्तमसि दुष्पारे राक्षसाः क्रोधमूर्छिताः
6034006c परिपेतुर्महावेगा भक्षयन्तः प्लवंगमान्
6034007a ते हयान्काञ्चनापीडन्ध्वजांश्चाग्निशिखोपमान्
6034007c आप्लुत्य दशनैस्तीक्ष्णैर्भीमकोपा व्यदारयन्
6034008a कुञ्जरान्कुञ्जरारोहान्पताकाध्वजिनो रथान्
6034008c चकर्षुश्च ददंशुश्च दशनैः क्रोधमूर्छिताः
6034009a लक्ष्मणश्चापि रामश्च शरैराशीविषोमपैः
6034009c दृश्यादृश्यानि रक्षांसि प्रवराणि निजघ्नतुः
6034010a तुरंगखुरविध्वस्तं रथनेमिसमुद्धतम्
6034010c रुरोध कर्णनेत्राणिण्युध्यतां धरणीरजः
6034011a वर्तमाने तथा घोरे संग्रामे लोमहर्षणे
6034011c रुधिरोदा महावेगा नद्यस्तत्र प्रसुस्रुवुः
6034012a ततो भेरीमृदङ्गानां पणवानां च निस्वनः
6034012c शङ्खवेणुस्वनोन्मिश्रः संबभूवाद्भुतोपमः
6034013a हतानां स्तनमानानां राक्षसानां च निस्वनः
6034013c शस्त्राणां वानराणां च संबभूवातिदारुणः
6034014a शस्त्रपुष्पोपहारा च तत्रासीद्युद्धमेदिनी
6034014c दुर्ज्ञेया दुर्निवेशा च शोणितास्रवकर्दमा
6034015a सा बभूव निशा घोरा हरिराक्षसहारिणी
6034015c कालरात्रीव भूतानां सर्वेषां दुरतिक्रमा
6034016a ततस्ते राक्षसास्तत्र तस्मिंस्तमसि दारुणे
6034016c राममेवाभ्यधावन्त संहृष्टा शरवृष्टिभिः
6034017a तेषामापततां शब्दः क्रुद्धानामभिगर्जताम्
6034017c उद्वर्त इव सप्तानां समुद्राणामभूत्स्वनः
6034018a तेषां रामः शरैः षड्भिः षड्जघान निशाचरान्
6034018c निमेषान्तरमात्रेण शितैरग्निशिखोपमैः
6034019a यज्ञशत्रुश्च दुर्धर्षो महापार्श्वमहोदरौ
6034019c वज्रदंष्ट्रो महाकायस्तौ चोभौ शुकसारणौ
6034020a ते तु रामेण बाणौघः सर्वमर्मसु ताडिताः
6034020c युद्धादपसृतास्तत्र सावशेषायुषोऽभवन्
6034021a ततः काञ्चनचित्राङ्गैः शरैरग्निशिखोपमैः
6034021c दिशश्चकार विमलाः प्रदिशश्च महाबलः
6034022a ये त्वन्ये राक्षसा वीरा रामस्याभिमुखे स्थिताः
6034022c तेऽपि नष्टाः समासाद्य पतंगा इव पावकम्
6034023a सुवर्णपुङ्खैर्विशिखैः संपतद्भिः सहस्रशः
6034023c बभूव रजनी चित्रा खद्योतैरिव शारदी
6034024a राक्षसानां च निनदैर्हरीणां चापि गर्जितैः
6034024c सा बभूव निशा घोरा भूयो घोरतरा तदा
6034025a तेन शब्देन महता प्रवृद्धेन समन्ततः
6034025c त्रिकूटः कन्दराकीर्णः प्रव्याहरदिवाचलः
6034026a गोलाङ्गूला महाकायास्तमसा तुल्यवर्चसः
6034026c संपरिष्वज्य बाहुभ्यां भक्षयन्रजनीचरान्
6034027a अङ्गदस्तु रणे शत्रुं निहन्तुं समुपस्थितः
6034027c रावणेर्निजघानाशु सारथिं च हयानपि
6034028a इन्द्रजित्तु रथं त्यक्त्वा हताश्वो हतसारथिः
6034028c अङ्गदेन महामायस्तत्रैवान्तरधीयत
6034029a सोऽन्तर्धान गतः पापो रावणी रणकर्कशः
6034029c ब्रह्मदत्तवरो वीरो रावणिः क्रोधमूर्छितः
6034029e अदृश्यो निशितान्बाणान्मुमोचाशनिवर्चसः
6034030a स रामं लक्ष्मणं चैव घोरैर्नागमयैः शरैः
6034030c बिभेद समरे क्रुद्धः सर्वगात्रेषु राक्षसः
6035001a स तस्य गतिमन्विच्छन्राजपुत्रः प्रतापवान्
6035001c दिदेशातिबलो रामो दशवानरयूथपान्
6035002a द्वौ सुषेणस्य दायादौ नीलं च प्लवगर्षभम्
6035002c अङ्गदं वालिपुत्रं च शरभं च तरस्विनम्
6035003a विनतं जाम्बवन्तं च सानुप्रस्थं महाबलम्
6035003c ऋषभं चर्षभस्कन्धमादिदेश परंतपः
6035004a ते संप्रहृष्टा हरयो भीमानुद्यम्य पादपान्
6035004c आकाशं विविशुः सर्वे मार्गामाणा दिशो दश
6035005a तेषां वेगवतां वेगमिषुभिर्वेगवत्तरैः
6035005c अस्त्रवित्परमास्त्रेण वारयामास रावणिः
6035006a तं भीमवेगा हरयो नाराचैः क्षतविक्षताः
6035006c अन्धकारे न ददृशुर्मेघैः सूर्यमिवावृतम्
6035007a रामलक्ष्मणयोरेव सर्वमर्मभिदः शरान्
6035007c भृशमावेशयामास रावणिः समितिंजयः
6035008a निरन्तरशरीरौ तु भ्रातरौ रामलक्ष्मणौ
6035008c क्रुद्धेनेन्द्रजिता वीरौ पन्नगैः शरतां गतैः
6035009a तयोः क्षतजमार्गेण सुस्राव रुधिरं बहु
6035009c तावुभौ च प्रकाशेते पुष्पिताविव किंशुकौ
6035010a ततः पर्यन्तरक्ताक्षो भिन्नाञ्जनचयोपमः
6035010c रावणिर्भ्रातरौ वाक्यमन्तर्धानगतोऽब्रवीत्
6035011a युध्यमानमनालक्ष्यं शक्रोऽपि त्रिदशेश्वरः
6035011c द्रष्टुमासादितुं वापि न शक्तः किं पुनर्युवाम्
6035012a प्रावृताविषुजालेन राघवौ कङ्कपत्रिणा
6035012c एष रोषपरीतात्मा नयामि यमसादनम्
6035013a एवमुक्त्वा तु धर्मज्ञौ भ्रातरौ रामलक्ष्मणौ
6035013c निर्बिभेद शितैर्बाणैः प्रजहर्ष ननाद च
6035014a भिन्नाञ्जनचयश्यामो विस्फार्य विपुलं धनुः
6035014c भूयो भूयः शरान्घोरान्विससर्ज महामृधे
6035015a ततो मर्मसु मर्मज्ञो मज्जयन्निशिताञ्शरान्
6035015c रामलक्ष्मणयोर्वीरो ननाद च मुहुर्मुहुः
6035016a बद्धौ तु शरबन्धेन तावुभौ रणमूर्धनि
6035016c निमेषान्तरमात्रेण न शेकतुरुदीक्षितुम्
6035017a ततो विभिन्नसर्वाङ्गौ शरशल्याचितावुभौ
6035017c ध्वजाविव महेन्द्रस्य रज्जुमुक्तौ प्रकम्पितौ
6035018a तौ संप्रचलितौ वीरौ मर्मभेदेन कर्शितौ
6035018c निपेततुर्महेष्वासौ जगत्यां जगतीपती
6035019a तौ वीरशयने वीरौ शयानौ रुधिरोक्षितौ
6035019c शरवेष्टितसर्वाङ्गावार्तौ परमपीडितौ
6035020a न ह्यविद्धं तयोर्गात्रं बभूवाङ्गुलमन्तरम्
6035020c नानिर्भिन्नं न चास्तब्धमा कराग्रादजिह्मगैः
6035021a तौ तु क्रूरेण निहतौ रक्षसा कामरूपिणा
6035021c असृक्सुस्रुवतुस्तीव्रं जलं प्रस्रवणाविव
6035022a पपात प्रथमं रामो विद्धो मर्मसु मार्गणैः
6035022c क्रोधादिन्द्रजिता येन पुरा शक्रो विनिर्जितः
6035023a नारचैरर्धनाराचैर्भल्लैरञ्जलिकैरपि
6035023c विव्याध वत्सदन्तैश्च सिंहदंष्ट्रैः क्षुरैस्तथा
6035024a स वीरशयने शिश्ये विज्यमादाय कार्मुकम्
6035024c भिन्नमुष्टिपरीणाहं त्रिणतं रुक्मभूषितम्
6035025a बाणपातान्तरे रामं पतितं पुरुषर्षभम्
6035025c स तत्र लक्ष्मणो दृष्ट्वा निराशो जीवितेऽभवत्
6035026a बद्धौ तु वीरौ पतितौ शयानौ; तौ वानराः संपरिवार्य तस्थुः
6035026c समागता वायुसुतप्रमुख्या; विषदमार्ताः परमं च जग्मुः
6036001a ततो द्यां पृथिवीं चैव वीक्षमाणा वनौकसः
6036001c ददृशुः संततौ बाणैर्भ्रातरौ रामलक्ष्मणौ
6036002a वृष्ट्वेवोपरते देवे कृतकर्मणि राक्षसे
6036002c आजगामाथ तं देशं ससुग्रीवो विभीषणः
6036003a नीलद्विविदमैन्दाश्च सुषेणसुमुखाङ्गदाः
6036003c तूर्णं हनुमता सार्धमन्वशोचन्त राघवौ
6036004a निश्चेष्टौ मन्दनिःश्वासौ शोणितौघपरिप्लुतौ
6036004c शरजालाचितौ स्तब्धौ शयानौ शरतल्पयोः
6036005a निःश्वसन्तौ यथा सर्पौ निश्चेष्टौ मन्दविक्रमौ
6036005c रुधिरस्रावदिग्धाङ्गौ तापनीयाविव ध्वजौ
6036006a तौ वीरशयने वीरौ शयानौ मन्दचेष्टितौ
6036006c यूथपैस्तैः परिवृतौ बाष्पव्याकुललोचनैः
6036007a राघवौ पतितौ दृष्ट्वा शरजालसमावृतौ
6036007c बभूवुर्व्यथिताः सर्वे वानराः सविभीषणाः
6036008a अन्तरिक्षं निरीक्षन्तो दिशः सर्वाश्च वानराः
6036008c न चैनं मायया छन्नं ददृशू रावणिं रणे
6036009a तं तु मायाप्रतिच्छिन्नं माययैव विभीषणः
6036009c वीक्षमाणो ददर्शाथ भ्रातुः पुत्रमवस्थितम्
6036010a तमप्रतिम कर्माणमप्रतिद्वन्द्वमाहवे
6036010c ददर्शान्तर्हितं वीरं वरदानाद्विभीषणः
6036011a इन्द्रजित्त्वात्मनः कर्म तौ शयानौ समीक्ष्य च
6036011c उवाच परमप्रीतो हर्षयन्सर्वनैरृतान्
6036012a दूषणस्य च हन्तारौ खरस्य च महाबलौ
6036012c सादितौ मामकैर्बाणैर्भ्रातरौ रामलक्ष्मणौ
6036013a नेमौ मोक्षयितुं शक्यावेतस्मादिषुबन्धनात्
6036013c सर्वैरपि समागम्य सर्षिसङ्घैः सुरासुरैः
6036014a यत्कृते चिन्तयानस्य शोकार्तस्य पितुर्मम
6036014c अस्पृष्ट्वा शयनं गात्रैस्त्रियामा याति शर्वती
6036015a कृत्स्नेयं यत्कृते लङ्का नदी वर्षास्विवाकुला
6036015c सोऽयं मूलहरोऽनर्थः सर्वेषां निहतो मया
6036016a रामस्य लक्ष्मणस्यैव सर्वेषां च वनौकसाम्
6036016c विक्रमा निष्फलाः सर्वे यथा शरदि तोयदाः
6036017a एवमुक्त्वा तु तान्सर्वान्राक्षसान्परिपार्श्वगान्
6036017c यूथपानपि तान्सर्वांस्ताडयामास रावणिः
6036018a तानर्दयित्वा बाणौघैस्त्रासयित्वा च वानरान्
6036018c प्रजहास महाबाहुर्वचनं चेदमब्रवीत्
6036019a शरबन्धेन घोरेण मया बद्धौ चमूमुखे
6036019c सहितौ भ्रातरावेतौ निशामयत राक्षसाः
6036020a एवमुक्तास्तु ते सर्वे राक्षसाः कूटयोधिनः
6036020c परं विस्मयमाजग्मुः कर्मणा तेन तोषिताः
6036021a विनेदुश्च महानादान्सर्वे ते जलदोपमाः
6036021c हतो राम इति ज्ञात्वा रावणिं समपूजयन्
6036022a निष्पन्दौ तु तदा दृष्ट्वा तावुभौ रामलक्ष्मणौ
6036022c वसुधायां निरुच्छ्वासौ हतावित्यन्वमन्यत
6036023a हर्षेण तु समाविष्ट इन्द्रजित्समितिंजयः
6036023c प्रविवेश पुरीं लङ्कां हर्षयन्सर्वनैरृतान्
6036024a रामलक्ष्मणयोर्दृष्ट्वा शरीरे सायकैश्चिते
6036024c सर्वाणि चाङ्गोपाङ्गानि सुग्रीवं भयमाविशत्
6036025a तमुवाच परित्रस्तं वानरेन्द्रं विभीषणः
6036025c सबाष्पवदनं दीनं शोकव्याकुललोचनम्
6036026a अलं त्रासेन सुग्रीव बाष्पवेगो निगृह्यताम्
6036026c एवं प्रायाणि युद्धानि विजयो नास्ति नैष्ठिकः
6036027a सशेषभाग्यतास्माकं यदि वीर भविष्यति
6036027c मोहमेतौ प्रहास्येते भ्रातरौ रामलक्ष्मणौ
6036028a पर्यवस्थापयात्मानमनाथं मां च वानर
6036028c सत्यधर्मानुरक्तानां नास्ति मृत्युकृतं भयम्
6036029a एवमुक्त्वा ततस्तस्य जलक्लिन्नेन पाणिना
6036029c सुग्रीवस्य शुभे नेत्रे प्रममार्ज विभीषणः
6036030a प्रमृज्य वदनं तस्य कपिराजस्य धीमतः
6036030c अब्रवीत्कालसंप्रातमसंभ्रान्तमिदं वचः
6036031a न कालः कपिराजेन्द्र वैक्लव्यमनुवर्तितुम्
6036031c अतिस्नेहोऽप्यकालेऽस्मिन्मरणायोपपद्यते
6036032a तस्मादुत्सृज्य वैक्लव्यं सर्वकार्यविनाशनम्
6036032c हितं रामपुरोगाणां सैन्यानामनुचिन्त्यताम्
6036033a अथ वा रक्ष्यतां रामो यावत्संज्ञा विपर्ययः
6036033c लब्धसंज्ञौ तु काकुत्स्थौ भयं नो व्यपनेष्यतः
6036034a नैतत्किंचन रामस्य न च रामो मुमूर्षति
6036034c न ह्येनं हास्यते लक्ष्मीर्दुर्लभा या गतायुषाम्
6036035a तस्मादाश्वासयात्मानं बलं चाश्वासय स्वकम्
6036035c यावत्सर्वाणि सैन्यानि पुनः संस्थापयाम्यहम्
6036036a एते ह्युत्फुल्लनयनास्त्रासादागतसाध्वसाः
6036036c कर्णे कर्णे प्रकथिता हरयो हरिपुंगव
6036037a मां तु दृष्ट्वा प्रधावन्तमनीकं संप्रहर्षितुम्
6036037c त्यजन्तु हरयस्त्रासं भुक्तपूर्वामिव स्रजम्
6036038a समाश्वास्य तु सुग्रीवं राक्षसेन्द्रो विभीषणः
6036038c विद्रुतं वानरानीकं तत्समाश्वासयत्पुनः
6036039a इन्द्रजित्तु महामायः सर्वसैन्यसमावृतः
6036039c विवेश नगरीं लङ्कां पितरं चाभ्युपागमत्
6036040a तत्र रावणमासीनमभिवाद्य कृताञ्जलिः
6036040c आचचक्षे प्रियं पित्रे निहतौ रामलक्ष्मणौ
6036041a उत्पपात ततो हृष्टः पुत्रं च परिषस्वजे
6036041c रावणो रक्षसां मध्ये श्रुत्वा शत्रू निपातितौ
6036042a उपाघ्राय स मूर्ध्न्येनं पप्रच्छ प्रीतमानसः
6036042c पृच्छते च यथावृत्तं पित्रे सर्वं न्यवेदयत्
6036043a स हर्षवेगानुगतान्तरात्मा; श्रुत्वा वचस्तस्य महारथस्य
6036043c जहौ ज्वरं दाशरथेः समुत्थितं; प्रहृष्य वाचाभिननन्द पुत्रम्
6037001a प्रतिप्रविष्टे लङ्कां तु कृतार्थे रावणात्मजे
6037001c राघवं परिवार्यार्ता ररक्षुर्वानरर्षभाः
6037002a हनूमानङ्गदो नीलः सुषेणः कुमुदो नलः
6037002c गजो गवाक्षो गवयः शरभो गन्धमादनः
6037003a जाम्बवानृषभः सुन्दो रम्भः शतबलिः पृथुः
6037003c व्यूढानीकाश्च यत्ताश्च द्रुमानादाय सर्वतः
6037004a वीक्षमाणा दिशः सर्वास्तिर्यगूर्ध्वं च वानराः
6037004c तृणेष्वपि च चेष्टत्सु राक्षसा इति मेनिरे
6037005a रावणश्चापि संहृष्टो विसृज्येन्द्रजितं सुतम्
6037005c आजुहाव ततः सीता रक्षणी राक्षसीस्तदा
6037006a राक्षस्यस्त्रिजटा चापि शासनात्तमुपस्थिताः
6037006c ता उवाच ततो हृष्टो राक्षसी राक्षसेश्वरः
6037007a हताविन्द्रजिताख्यात वैदेह्या रामलक्ष्मणौ
6037007c पुष्पकं च समारोप्य दर्शयध्वं हतौ रणे
6037008a यदाश्रयादवष्टब्धो नेयं मामुपतिष्ठति
6037008c सोऽस्या भर्ता सह भ्रात्रा निरस्तो रणमूर्धनि
6037009a निर्विशङ्का निरुद्विग्ना निरपेक्षा च मैथिली
6037009c मामुपस्थास्यते सीता सर्वाभरणभूषिता
6037010a अद्य कालवशं प्राप्तं रणे रामं सलक्ष्मणम्
6037010c अवेक्ष्य विनिवृत्ताशा नान्यां गतिमपश्यती
6037011a तस्य तद्वचनं श्रुत्वा रावणस्य दुरात्मनः
6037011c राक्षस्यस्तास्तथेत्युक्त्वा प्रजग्मुर्यत्र पुष्पकम्
6037012a ततः पुष्पकमादय राक्षस्यो रावणाज्ञया
6037012c अशोकवनिकास्थां तां मैथिलीं समुपानयन्
6037013a तामादाय तु राक्षस्यो भर्तृशोकपरायणाम्
6037013c सीतामारोपयामासुर्विमानं पुष्पकं तदा
6037014a ततः पुष्पकमारोप्य सीतां त्रिजटया सह
6037014c रावणोऽकारयल्लङ्कां पताकाध्वजमालिनीम्
6037015a प्राघोषयत हृष्टश्च लङ्कायां राक्षसेश्वरः
6037015c राघवो लक्ष्मणश्चैव हताविन्द्रजिता रणे
6037016a विमानेनापि सीता तु गत्वा त्रिजटया सह
6037016c ददर्श वानराणां तु सर्वं सिन्यं निपातितम्
6037017a प्रहृष्टमनसश्चापि ददर्श पिशिताशनान्
6037017c वानरांश्चापि दुःखार्तान्रामलक्ष्मणपार्श्वतः
6037018a ततः सीता ददर्शोभौ शयानौ शततल्पयोः
6037018c लक्ष्मणं चैव रामं च विसंज्ञौ शरपीडितौ
6037019a विध्वस्तकवचौ वीरौ विप्रविद्धशरासनौ
6037019c सायकैश्छिन्नसर्वाङ्गौ शरस्तम्भमयौ क्षितौ
6037020a तौ दृष्ट्वा भ्रातरौ तत्र वीरौ सा पुरुषर्षभौ
6037020c दुःखार्ता सुभृशं सीता करुणं विललाप ह
6037021a सा बाष्पशोकाभिहता समीक्ष्य; तौ भ्रातरौ देवसमप्रभावौ
6037021c वितर्कयन्ती निधनं तयोः सा; दुःखान्विता वाक्यमिदं जगाद
6038001a भर्तारं निहतं दृष्ट्वा लक्ष्मणं च महाबलम्
6038001c विललाप भृशं सीता करुणं शोककर्शिता
6038002a ऊचुर्लक्षणिका ये मां पुत्रिण्यविधवेति च
6038002c तेऽस्य सर्वे हते रामेऽज्ञानिनोऽनृतवादिनः
6038003a यज्वनो महिषीं ये मामूचुः पत्नीं च सत्रिणः
6038003c तेऽद्य सर्वे हते रामेऽज्ञानिनोऽनृतवादिनः
6038004a वीरपार्थिवपत्नी त्वं ये धन्येति च मां विदुः
6038004c तेऽद्य सर्वे हते रामेऽज्ञानिनोऽनृतवादिनः
6038005a ऊचुः संश्रवणे ये मां द्विजाः कार्तान्तिकाः शुभाम्
6038005c तेऽद्य सर्वे हते रामेऽज्ञानिनोऽनृतवादिनः
6038006a इमानि खलु पद्मानि पादयोर्यैः किल स्त्रियः
6038006c अधिराज्येऽभिषिच्यन्ते नरेन्द्रैः पतिभिः सह
6038007a वैधव्यं यान्ति यैर्नार्योऽलक्षणैर्भाग्यदुर्लभाः
6038007c नात्मनस्तानि पश्यामि पश्यन्ती हतलक्षणा
6038008a सत्यानीमानि पद्मानि स्त्रीणामुक्त्वानि लक्षणे
6038008c तान्यद्य निहते रामे वितथानि भवन्ति मे
6038009a केशाः सूक्ष्माः समा नीला भ्रुवौ चासंगते मम
6038009c वृत्ते चालोमशे जङ्घे दन्ताश्चाविरला मम
6038010a शङ्खे नेत्रे करौ पादौ गुल्फावूरू च मे चितौ
6038010c अनुवृत्ता नखाः स्निग्धाः समाश्चाङ्गुलयो मम
6038011a स्तनौ चाविरलौ पीनौ ममेमौ मग्नचूचुकौ
6038011c मग्ना चोत्सङ्गिनी नाभिः पार्श्वोरस्कं च मे चितम्
6038012a मम वर्णो मणिनिभो मृदून्यङ्गरुहाणि च
6038012c प्रतिष्ठितां द्वदशभिर्मामूचुः शुभलक्षणाम्
6038013a समग्रयवमच्छिद्रं पाणिपादं च वर्णवत्
6038013c मन्दस्मितेत्येव च मां कन्यालक्षणिका विदुः
6038014a अधिराज्येऽभिषेको मे ब्राह्मणैः पतिना सह
6038014c कृतान्तकुशलैरुक्तं तत्सर्वं वितथीकृतम्
6038015a शोधयित्वा जनस्थानं प्रवृत्तिमुपलभ्य च
6038015c तीर्त्वा सागरमक्षोभ्यं भ्रातरौ गोष्पदे हतौ
6038016a ननु वारुणमाग्नेयमैन्द्रं वायव्यमेव च
6038016c अस्त्रं ब्रह्मशिरश्चैव राघवौ प्रत्यपद्यताम्
6038017a अदृश्यमानेन रणे मायया वासवोपमौ
6038017c मम नाथावनाथाया निहतौ रामलक्ष्मणौ
6038018a न हि दृष्टिपथं प्राप्य राघवस्य रणे रिपुः
6038018c जीवन्प्रतिनिवर्तेत यद्यपि स्यान्मनोजवः
6038019a न कालस्यातिभारोऽस्ति कृतान्तश्च सुदुर्जयः
6038019c यत्र रामः सह भ्रात्रा शेते युधि निपाथितः
6038020a नाहं शोचामि भर्तारं निहतं न च लक्ष्मणम्
6038020c नात्मानं जननी चापि यथा श्वश्रूं तपस्विनीम्
6038021a सा हि चिन्तयते नित्यं समाप्तव्रतमागतम्
6038021c कदा द्रक्ष्यामि सीतां च रामं च सहलक्ष्मणम्
6038022a परिदेवयमानां तां राक्षसी त्रिजटाब्रवीत्
6038022c मा विषादं कृथा देवि भर्तायं तव जीवति
6038023a कारणानि च वक्ष्यामि महान्ति सदृशानि च
6038023c यथेमौ जीवतो देवि भ्रातरौ रामलक्ष्मणौ
6038024a न हि कोपपरीतानि हर्षपर्युत्सुकानि च
6038024c भवन्ति युधि योधानां मुखानि निहते पतौ
6038025a इदं विमानं वैदेहि पुष्पकं नाम नामतः
6038025c दिव्यं त्वां धारयेन्नेदं यद्येतौ गजजीवितौ
6038026a हतवीरप्रधाना हि हतोत्साहा निरुद्यमा
6038026c सेना भ्रमति संख्येषु हतकर्णेव नौर्जले
6038027a इयं पुनरसंभ्रान्ता निरुद्विग्ना तरस्विनी
6038027c सेना रक्षति काकुत्स्थौ मायया निर्जितौ रणे
6038028a सा त्वं भव सुविस्रब्धा अनुमानैः सुखोदयैः
6038028c अहतौ पश्य काकुत्स्थौ स्नेहादेतद्ब्रवीमि ते
6038029a अनृतं नोक्तपूर्वं मे न च वक्ष्ये कदाचन
6038029c चारित्रसुखशीलत्वात्प्रविष्टासि मनो मम
6038030a नेमौ शक्यौ रणे जेतुं सेन्द्रैरपि सुरासुरैः
6038030c एतयोराननं दृष्ट्वा मया चावेदितं तव
6038031a इदं च सुमहच्चिह्नं शनैः पश्यस्व मैथिलि
6038031c निःसंज्ञावप्युभावेतौ नैव लक्ष्मीर्वियुज्यते
6038032a प्रायेण गतसत्त्वानां पुरुषाणां गतायुषाम्
6038032c दृश्यमानेषु वक्त्रेषु परं भवति वैकृतम्
6038033a त्यज शोकं च दुःखं च मोहं च जनकात्मजे
6038033c रामलक्ष्मणयोरर्थे नाद्य शक्यमजीवितुम्
6038034a श्रुत्वा तु वचनं तस्याः सीता सुरसुतोपमा
6038034c कृताञ्जलिरुवाचेदमेवमस्त्विति मैथिली
6038035a विमानं पुष्पकं तत्तु समिवर्त्य मनोजवम्
6038035c दीना त्रिजटया सीता लङ्कामेव प्रवेशिता
6038036a ततस्त्रिजटया सार्धं पुष्पकादवरुह्य सा
6038036c अशोकवनिकामेव रक्षसीभिः प्रवेशिता
6038037a प्रविश्य सीता बहुवृक्षषण्डां; तां राक्षसेन्द्रस्य विहारभूमिम्
6038037c संप्रेक्ष्य संचिन्त्य च राजपुत्रौ; परं विषादं समुपाजगाम
6039001a घोरेण शरबन्धेन बद्धौ दशरथात्मजौ
6039001c निश्वसन्तौ यथा नागौ शयानौ रुधिरोक्षितौ
6039002a सर्वे ते वानरश्रेष्ठाः ससुग्रीवा महाबलाः
6039002c परिवार्य महात्मानौ तस्थुः शोकपरिप्लुताः
6039003a एतस्मिन्नन्तेरे रामः प्रत्यबुध्यत वीर्यवान्
6039003c स्थिरत्वात्सत्त्वयोगाच्च शरैः संदानितोऽपि सन्
6039004a ततो दृष्ट्वा सरुधिरं विषण्णं गाढमर्पितम्
6039004c भ्रातरं दीनवदनं पर्यदेवयदातुरः
6039005a किं नु मे सीतया कार्यं किं कार्यं जीवितेन वा
6039005c शयानं योऽद्य पश्यामि भ्रातरं युधि निर्जितम्
6039006a शक्या सीता समा नारी प्राप्तुं लोके विचिन्वता
6039006c न लक्ष्मणसमो भ्राता सचिवः साम्परायिकः
6039007a परित्यक्ष्याम्यहं प्राणान्वानराणां तु पश्यताम्
6039007c यदि पञ्चत्वमापन्नः सुमित्रानन्दवर्धनः
6039008a किं नु वक्ष्यामि कौसल्यां मातरं किं नु कैकयीम्
6039008c कथमम्बां सुमित्रांच पुत्रदर्शनलालसाम्
6039009a विवत्सां वेपमानां च क्रोशन्तीं कुररीमिव
6039009c कथमाश्वासयिष्यामि यदि यास्यामि तं विना
6039010a कथं वक्ष्यामि शत्रुघ्नं भरतं च यशस्विनम्
6039010c मया सह वनं यातो विना तेनागतः पुनः
6039011a उपालम्भं न शक्ष्यामि सोढुं बत सुमित्रया
6039011c इहैव देहं त्यक्ष्यामि न हि जीवितुमुत्सहे
6039012a धिङ्मां दुष्कृतकर्माणमनार्यं यत्कृते ह्यसौ
6039012c लक्ष्मणः पतितः शेते शरतल्पे गतासुवत्
6039013a त्वं नित्यं सुविषण्णं मामाश्वासयसि लक्ष्मण
6039013c गतासुर्नाद्य शक्नोषि मामार्तमभिभाषितुम्
6039014a येनाद्य बहवो युद्धे राक्षसा निहताः क्षितौ
6039014c तस्यामेव क्षितौ वीरः स शेते निहतः परैः
6039015a शयानः शरतल्पेऽस्मिन्स्वशोणितपरिप्लुतः
6039015c शरजालैश्चितो भाति भास्करोऽस्तमिव व्रजन्
6039016a बाणाभिहतमर्मत्वान्न शक्नोत्यभिवीक्षितुम्
6039016c रुजा चाब्रुवतो ह्यस्य दृष्टिरागेण सूच्यते
6039017a यथैव मां वनं यान्तमनुयातो महाद्युतिः
6039017c अहमप्यनुयास्यामि तथैवैनं यमक्षयम्
6039018a इष्टबन्धुजनो नित्यं मां च नित्यमनुव्रतः
6039018c इमामद्य गतोऽवस्थां ममानार्यस्य दुर्नयैः
6039019a सुरुष्टेनापि वीरेण लक्ष्मणेना न संस्मरे
6039019c परुषं विप्रियं वापि श्रावितं न कदाचन
6039020a विससर्जैकवेगेन पञ्चबाणशतानि यः
6039020c इष्वस्त्रेष्वधिकस्तस्मात्कार्तवीर्याच्च लक्ष्मणः
6039021a अस्त्रैरस्त्राणि यो हन्याच्छक्रस्यापि महात्मनः
6039021c सोऽयमुर्व्यांहतः शेते महार्हशयनोचितः
6039022a तच्च मिथ्या प्रलप्तं मां प्रधक्ष्यति न संशयः
6039022c यन्मया न कृतो राजा राक्षसानां विभीषणः
6039023a अस्मिन्मुहूर्ते सुग्रीव प्रतियातुमितोऽर्हसि
6039023c मत्वा हीनं मया राजन्रावणोऽभिद्रवेद्बली
6039024a अङ्गदं तु पुरस्कृत्य ससैन्यः ससुहृज्जनः
6039024c सागरं तर सुग्रीव पुनस्तेनैव सेतुना
6039025a कृतं हनुमता कार्यं यदन्यैर्दुष्करं रणे
6039025c ऋक्षराजेन तुष्यामि गोलाङ्गूलाधिपेन च
6039026a अङ्गदेन कृतं कर्म मैन्देन द्विविदेन च
6039026c युद्धं केसरिणा संख्ये घोरं संपातिना कृतम्
6039027a गवयेन गवाक्षेण शरभेण गजेन च
6039027c अन्यैश्च हरिभिर्युद्धं मदार्थे त्यक्तजीवितैः
6039028a न चातिक्रमितुं शक्यं दैवं सुग्रीव मानुषैः
6039028c यत्तु शक्यं वयस्येन सुहृदा वा परंतप
6039028e कृतं सुग्रीव तत्सर्वं भवताधर्मभीरुणा
6039029a मित्रकार्यं कृतमिदं भवद्भिर्वानरर्षभाः
6039029c अनुज्ञाता मया सर्वे यथेष्टं गन्तुमर्हथ
6039030a शुश्रुवुस्तस्य ते सर्वे वानराः परिदेवितम्
6039030c वर्तयां चक्रुरश्रूणि नेत्रैः कृष्णेतरेक्षणाः
6039031a ततः सर्वाण्यनीकानि स्थापयित्वा विभीषणः
6039031c आजगाम गदापाणिस्त्वरितो यत्र राघवः
6039032a तं दृष्ट्वा त्वरितं यान्तं नीलाञ्जनचयोपमम्
6039032c वानरा दुद्रुवुः सर्वे मन्यमानास्तु रावणिम्
6040001a अथोवाच महातेजा हरिराजो महाबलः
6040001c किमियं व्यथिता सेना मूढवातेव नौर्जले
6040002a सुग्रीवस्य वचः श्रुत्वा वालिपुत्रोऽङ्गदोऽब्रवीत्
6040002c न त्वं पश्यसि रामं च लक्ष्मणं च महाबलम्
6040003a शरजालाचितौ वीरावुभौ दशरथात्मजौ
6040003c शरतल्पे महात्मानौ शयानौ रुधिरोक्षितौ
6040004a अथाब्रवीद्वानरेन्द्रः सुग्रीवः पुत्रमङ्गदम्
6040004c नानिमित्तमिदं मन्ये भवितव्यं भयेन तु
6040005a विषण्णवदना ह्येते त्यक्तप्रहरणा दिशः
6040005c प्रपलायन्ति हरयस्त्रासादुत्फुल्ललोचनाः
6040006a अन्योन्यस्य न लज्जन्ते न निरीक्षन्ति पृष्ठतः
6040006c विप्रकर्षन्ति चान्योन्यं पतितं लङ्घयन्ति च
6040007a एतस्मिन्नन्तरे वीरो गदापाणिर्विभीषणः
6040007c सुग्रीवं वर्धयामास राघवं च निरैक्षत
6040008a विभीषणं तं सुग्रीवो दृष्ट्वा वानरभीषणम्
6040008c ऋक्षराजं समीपस्थं जाम्बवन्तमुवाच ह
6040009a विभीषणोऽयं संप्राप्तो यं दृष्ट्वा वानरर्षभाः
6040009c विद्रवन्ति परित्रस्ता रावणात्मजशङ्कया
6040010a शीघ्रमेतान्सुवित्रस्तान्बहुधा विप्रधावितान्
6040010c पर्यवस्थापयाख्याहि विभीषणमुपस्थितम्
6040011a सुग्रीवेणैवमुक्तस्तु जाम्बवानृक्षपार्थिवः
6040011c वानरान्सान्त्वयामास संनिवर्त्य प्रहावतः
6040012a ते निवृत्ताः पुनः सर्वे वानरास्त्यक्तसंभ्रमाः
6040012c ऋक्षराजवचः श्रुत्वा तं च दृष्ट्वा विभीषणम्
6040013a विभीषणस्तु रामस्य दृष्ट्वा गात्रं शरैश्चितम्
6040013c लक्ष्मणस्य च धर्मात्मा बभूव व्यथितेन्द्रियः
6040014a जलक्लिन्नेन हस्तेन तयोर्नेत्रे प्रमृज्य च
6040014c शोकसंपीडितमना रुरोद विललाप च
6040015a इमौ तौ सत्त्वसंपन्नौ विक्रान्तौ प्रियसंयुगौ
6040015c इमामवस्थां गमितौ राकसैः कूटयोधिभिः
6040016a भ्रातुः पुत्रेण मे तेन दुष्पुत्रेण दुरात्मना
6040016c राक्षस्या जिह्मया बुद्ध्या छलितावृजुविक्रमौ
6040017a शरैरिमावलं विद्धौ रुधिरेण समुक्षितौ
6040017c वसुधायामिम सुप्तौ दृश्येते शल्यकाविव
6040018a ययोर्वीर्यमुपाश्रित्य प्रतिष्ठा काङ्क्षिता मया
6040018c तावुभौ देहनाशाय प्रसुप्तौ पुरुषर्षभौ
6040019a जीवन्नद्य विपन्नोऽस्मि नष्टराज्यमनोरथः
6040019c प्राप्तप्रतिज्ञश्च रिपुः सकामो रावणः कृतः
6040020a एवं विलपमानं तं परिष्वज्य विभीषणम्
6040020c सुग्रीवः सत्त्वसंपन्नो हरिराजोऽब्रवीदिदम्
6040021a राज्यं प्राप्स्यसि धर्मज्ञ लङ्कायां नात्र संशयः
6040021c रावणः सह पुत्रेण स राज्यं नेह लप्स्यते
6040022a शरसंपीडितावेतावुभौ राघवलक्ष्मणौ
6040022c त्यक्त्वा मोहं वधिष्येते सगणं रावणं रणे
6040023a तमेवं सान्त्वयित्वा तु समाश्वास्य च राक्षसं
6040023c सुषेणं श्वशुरं पार्श्वे सुग्रीवस्तमुवाच ह
6040024a सह शूरैर्हरिगणैर्लब्धसंज्ञावरिंदमौ
6040024c गच्छ त्वं भ्रातरौ गृह्य किष्किन्धां रामलक्ष्मणौ
6040025a अहं तु रावणं हत्वा सपुत्रं सहबान्धवम्
6040025c मैथिलीमानयिष्यामि शक्रो नष्टामिव श्रियम्
6040026a श्रुत्वैतद्वानरेन्द्रस्य सुषेणो वाक्यमब्रवीत्
6040026c देवासुरं महायुद्धमनुभूतं सुदारुणम्
6040027a तदा स्म दानवा देवाञ्शरसंस्पर्शकोविदाः
6040027c निजघ्नुः शस्त्रविदुषश्छादयन्तो मुहुर्मुहुः
6040028a तानार्तान्नष्टसंज्ञांश्च परासूंश्च बृहस्पतिः
6040028c विध्याभिर्मन्त्रयुक्ताभिरोषधीभिश्चिकित्सति
6040029a तान्यौषधान्यानयितुं क्षीरोदं यान्तु सागरम्
6040029c जवेन वानराः शीघ्रं संपाति पनसादयः
6040030a हरयस्तु विजानन्ति पार्वती ते महौषधी
6040030c संजीवकरणीं दिव्यां विशल्यां देवनिर्मिताम्
6040031a चन्द्रश्च नाम द्रोणश्च पर्वतौ सागरोत्तमे
6040031c अमृतं यत्र मथितं तत्र ते परमौषधी
6040032a ते तत्र निहिते देवैः पर्वते परमौषधी
6040032c अयं वायुसुतो राजन्हनूमांस्तत्र गच्छतु
6040033a एतस्मिन्नन्तरे वायुर्मेघांश्चापि सविद्युतः
6040033c पर्यस्यन्सागरे तोयं कम्पयन्निव पर्वतान्
6040034a महता पक्षवातेन सर्वे द्वीपमहाद्रुमाः
6040034c निपेतुर्भग्नविटपाः समूला लवणाम्भसि
6040035a अभवन्पन्नगास्त्रस्ता भोगिनस्तत्रवासिनः
6040035c शीघ्रं सर्वाणि यादांसि जग्मुश्च लवणार्णवम्
6040036a ततो मुहूर्तद्गरुडं वैनतेयं महाबलम्
6040036c वानरा ददृशुः सर्वे ज्वलन्तमिव पावकम्
6040037a तमागतमभिप्रेक्ष्य नागास्ते विप्रदुद्रुवुः
6040037c यैस्तौ सत्पुरुषौ बद्धौ शरभूतैर्महाबलौ
6040038a ततः सुपर्णः काकुत्स्थौ दृष्ट्वा प्रत्यभिनन्द्य च
6040038c विममर्श च पाणिभ्यां मुखे चन्द्रसमप्रभे
6040039a वैनतेयेन संस्पृष्टास्तयोः संरुरुहुर्व्रणाः
6040039c सुवर्णे च तनू स्निग्धे तयोराशु बभूवतुः
6040040a तेजो वीर्यं बलं चौज उत्साहश्च महागुणाः
6040040c प्रदर्शनं च बुद्धिश्च स्मृतिश्च द्विगुणं तयोः
6040041a तावुत्थाप्य महावीर्यौ गरुडो वासवोपमौ
6040041c उभौ तौ सस्वजे हृष्टौ रामश्चैनमुवाच ह
6040042a भवत्प्रसादाद्व्यसनं रावणिप्रभवं महत्
6040042c आवामिह व्यतिक्रान्तौ शीघ्रं च बलिनौ कृतौ
6040043a यथा तातं दशरथं यथाजं च पितामहम्
6040043c तथा भवन्तमासाद्य हृषयं मे प्रसीदति
6040044a को भवान्रूपसंपन्नो दिव्यस्रगनुलेपनः
6040044c वसानो विरजे वस्त्रे दिव्याभरणभूषितः
6040045a तमुवाच महातेजा वैनतेयो महाबलः
6040045c पतत्रिराजः प्रीतात्मा हर्षपर्याकुलेक्षणः
6040046a अहं सखा ते काकुत्स्थ प्रियः प्राणो बहिश्चरः
6040046c गरुत्मानिह संप्राप्तो युवयोः साह्यकारणात्
6040047a असुरा वा महावीर्या दानवा वा महाबलाः
6040047c सुराश्चापि सगन्धर्वाः पुरस्कृत्य शतक्रतुम्
6040048a नेमं मोक्षयितुं शक्ताः शरबन्धं सुदारुणम्
6040048c माया बलादिन्द्रजिता निर्मितं क्रूरकर्मणा
6040049a एते नागाः काद्रवेयास्तीक्ष्णदंष्ट्राविषोल्बणाः
6040049c रक्षोमाया प्रभावेन शरा भूत्वा त्वदाश्रिताः
6040050a सभाग्यश्चासि धर्मज्ञ राम सत्यपराक्रम
6040050c लक्ष्मणेन सह भ्रात्रा समरे रिपुघातिना
6040051a इमं श्रुत्वा तु वृत्तान्तं त्वरमाणोऽहमागतः
6040051c सहसा युवयोः स्नेहात्सखित्वमनुपालयन्
6040052a मोक्षितौ च महाघोरादस्मात्सायकबन्धनात्
6040052c अप्रमादश्च कर्तव्यो युवाभ्यां नित्यमेव हि
6040053a प्रकृत्या राक्षसाः सर्वे संग्रामे कूटयोधिनः
6040053c शूराणां शुद्धभावानां भवतामार्जवं बलम्
6040054a तन्न विश्वसितव्यं वो राक्षसानां रणाजिरे
6040054c एतेनैवोपमानेन नित्यजिह्मा हि राक्षसाः
6040055a एवमुक्त्वा ततो रामं सुपर्णः सुमहाबलः
6040055c परिष्वज्य सुहृत्स्निग्धमाप्रष्टुमुपचक्रमे
6040056a सखे राघव धर्मज्ञ रिपूणामपि वत्सल
6040056c अभ्यनुज्ञातुमिच्छामि गमिष्यामि यथागतम्
6040057a बालवृद्धावशेषां तु लङ्कां कृत्वा शरोर्मिभिः
6040057c रावणं च रिपुं हत्वा सीतां समुपलप्स्यसे
6040058a इत्येवमुक्त्वा वचनं सुपर्णः शीघ्रविक्रमः
6040058c रामं च विरुजं कृत्वा मध्ये तेषां वनौकसाम्
6040059a प्रदक्षिणं ततः कृत्वा परिष्वज्य च वीर्यवान्
6040059c जगामाकाशमाविश्य सुपर्णः पवनो यथा
6040060a विरुजौ राघवौ दृष्ट्वा ततो वानरयूथपाः
6040060c सिंहनादांस्तदा नेदुर्लाङ्गूलं दुधुवुश्च ते
6040061a ततो भेरीः समाजघ्नुर्मृदङ्गांश्च व्यनादयन्
6040061c दध्मुः शङ्खान्संप्रहृष्टाः क्ष्वेलन्त्यपि यथापुरम्
6040062a आस्फोट्यास्फोट्य विक्रान्ता वानरा नगयोधिनः
6040062c द्रुमानुत्पाट्य विविधांस्तस्थुः शतसहस्रशः
6040063a विसृजन्तो महानादांस्त्रासयन्तो निशाचरान्
6040063c लङ्काद्वाराण्युपाजग्मुर्योद्धुकामाः प्लवंगमाः
6040064a ततस्तु भीमस्तुमुलो निनादो; बभूव शाखामृगयूथपानाम्
6040064c क्षये निदाघस्य यथा घनानां; नादः सुभीमो नदतां निशीथे
6041001a तेषां सुतुमुलं शब्दं वानराणां तरस्विनाम्
6041001c नर्दतां राक्षसैः सार्धं तदा शुश्राव रावणः
6041002a स्निग्धगम्भीरनिर्घोषं श्रुत्वा स निनदं भृशम्
6041002c सचिवानां ततस्तेषां मध्ये वचनमब्रवीत्
6041003a यथासौ संप्रहृष्टानां वानराणां समुत्थितः
6041003c बहूनां सुमहान्नादो मेघानामिव गर्जताम्
6041004a व्यक्तं सुमहती प्रीतिरेतेषां नात्र संशयः
6041004c तथा हि विपुलैर्नादैश्चुक्षुभे वरुणालयः
6041005a तौ तु बद्धौ शरैस्तीष्क्णैर्भ्रातरौ रामलक्ष्मणौ
6041005c अयं च सुमहान्नादः शङ्कां जनयतीव मे
6041006a एतत्तु वचनं चोक्त्वा मन्त्रिणो राक्षसेश्वरः
6041006c उवाच नैरृतांस्तत्र समीपपरिवर्तिनः
6041007a ज्ञायतां तूर्णमेतषां सर्वेषां वनचारिणाम्
6041007c शोककाले समुत्पन्ने हर्षकारणमुत्थितम्
6041008a तथोक्तास्तेन संभ्रान्ताः प्राकारमधिरुह्य ते
6041008c ददृशुः पालितां सेनां सुग्रीवेण महात्मना
6041009a तौ च मुक्तौ सुघोरेण शरबन्धेन राघवौ
6041009c समुत्थितौ महाभागौ विषेदुः प्रेक्ष्य राक्षसाः
6041010a संत्रस्तहृदया सर्वे प्राकारादवरुह्य ते
6041010c विषण्णवदनाः सर्वे राक्षसेन्द्रमुपस्थिताः
6041011a तदप्रियं दीनमुखा रावणस्य निशाचराः
6041011c कृत्स्नं निवेदयामासुर्यथावद्वाक्यकोविदाः
6041012a यौ ताविन्द्रजिता युद्धे भ्रातरौ रामलक्ष्मणौ
6041012c निबद्धौ शरबन्धेन निष्प्रकम्पभुजौ कृतौ
6041013a विमुक्तौ शरबन्धेन तौ दृश्येते रणाजिरे
6041013c पाशानिव गजौ छित्त्वा गजेन्द्रसमविक्रमौ
6041014a तच्छ्रुत्वा वचनं तेषां राक्षसेन्द्रो महाबलः
6041014c चिन्ताशोकसमाक्रान्तो विषण्णवदनोऽब्रवीत्
6041015a घोरैर्दत्तवरैर्बद्धौ शरैराशीविषोमपैः
6041015c अमोघैः सूर्यसंकाशैः प्रमथ्येन्द्रजिता युधि
6041016a तमस्त्रबन्धमासाद्य यदि मुक्तौ रिपू मम
6041016c संशयस्थमिदं सर्वमनुपश्याम्यहं बलम्
6041017a निष्फलाः खलु संवृत्ताः शरा वासुकितेजसः
6041017c आदत्तं यैस्तु संग्रामे रिपूणां मम जीवितम्
6041018a एवमुक्त्वा तु संक्रुद्धो निश्वसन्नुरगो यथा
6041018c अब्रवीद्रक्षसां मध्ये धूम्राक्षं नाम राकसं
6041019a बलेन महता युक्तो रक्षसां भीमकर्मणाम्
6041019c त्वं वधायाभिनिर्याहि रामस्य सह वानरैः
6041020a एवमुक्तस्तु धूम्राक्षो राक्षसेन्द्रेण धीमता
6041020c कृत्वा प्रणामं संहृष्टो निर्जगाम नृपालयात्
6041021a अभिनिष्क्रम्य तद्द्वारं बलाध्यक्षमुवाच ह
6041021c त्वरयस्व बलं तूर्णं किं चिरेण युयुत्सतः
6041022a धूम्राक्षस्य वचः श्रुत्वा बलाध्यक्षो बलानुगः
6041022c बलमुद्योजयामास रावणस्याज्ञया द्रुतम्
6041023a ते बद्धघण्टा बलिनो घोररूपा निशाचराः
6041023c विनर्दमानाः संहृष्टा धूम्राक्षं पर्यवारयन्
6041024a विविधायुधहस्ताश्च शूलमुद्गरपाणयः
6041024c गदाभिः पट्टसैर्दण्डैरायसैर्मुसलैर्भृशम्
6041025a परिघैर्भिण्डिपालैश्च भल्लैः प्रासैः परश्वधैः
6041025c निर्ययू राक्षसा घोरा नर्दन्तो जलदा यथा
6041026a रथैः कवचिनस्त्वन्ये ध्वजैश्च समलंकृतैः
6041026c सुवर्णजालविहितैः खरैश्च विविधाननैः
6041027a हयैः परमशीघ्रैश्च गजेन्द्रैश्च मदोत्कटैः
6041027c निर्ययू राक्षसव्याघ्रा व्याघ्रा इव दुरासदाः
6041028a वृकसिंहमुखैर्युक्तं खरैः कनकभूषणैः
6041028c आरुरोह रथं दिव्यं धूम्राक्षः खरनिस्वनः
6041029a स निर्यातो महावीर्यो धूम्राक्षो राक्षसैर्वृतः
6041029c प्रहसन्पश्चिमद्वारं हनूमान्यत्र यूथपः
6041030a प्रयान्तं तु महाघोरं राक्षसं भीमदर्शनम्
6041030c अन्तरिक्षगताः क्रूराः शकुनाः प्रत्यवारयन्
6041031a रथशीर्षे महाभीमो गृध्रश्च निपपात ह
6041031c ध्वजाग्रे ग्रथिताश्चैव निपेतुः कुणपाशनाः
6041032a रुधिरार्द्रो महाञ्श्वेतः कबन्धः पतितो भुवि
6041032c विस्वरं चोत्सृजन्नादं धूम्राक्षस्य समीपतः
6041033a ववर्ष रुधिरं देवः संचचाल च मेदिनी
6041033c प्रतिलोमं ववौ वायुर्निर्घातसमनिस्वनः
6041033e तिमिरौघावृतास्तत्र दिशश्च न चकाशिरे
6041034a स तूत्पातांस्ततो दृष्ट्वा राक्षसानां भयावहान्
6041034c प्रादुर्भूतान्सुघोरांश्च धूम्राक्षो व्यथितोऽभवत्
6041035a ततः सुभीमो बहुभिर्निशाचरै;र्वृतोऽभिनिष्क्रम्य रणोत्सुको बली
6041035c ददर्श तां राघवबाहुपालितां; समुद्रकल्पां बहुवानरीं चमूम्
6042001a धूम्राक्षं प्रेक्ष्य निर्यान्तं राक्षसं भीमनिस्वनम्
6042001c विनेदुर्वानराः सर्वे प्रहृष्टा युद्धकाङ्क्षिणः
6042002a तेषां तु तुमुलं युद्धं संजज्ञे हरिरक्षसाम्
6042002c अन्योन्यं पादपैर्घोरैर्निघ्नतं शूलमुद्गरैः
6042003a राक्षसैर्वानरा घोरा विनिकृत्ताः समन्ततः
6042003c वानरै राक्षसाश्चापि द्रुमैर्भूमौ समीकृताः
6042004a राक्षसाश्चापि संक्रुद्धा वानरान्निशितैः शरैः
6042004c विव्यधुर्घोरसंकाशैः कङ्कपत्रैरजिह्मगैः
6042005a ते गदाभिश्च भीमाभिः पट्टसैः कूटमुद्गरैः
6042005c घोरैश्च परिघैश्चित्रैस्त्रिशूलैश्चापि संशितैः
6042006a विदार्यमाणा रक्षोभिर्वानरास्ते महाबलाः
6042006c अमर्षाज्जनितोद्धर्षाश्चक्रुः कर्माण्यभीतवत्
6042007a शरनिर्भिन्नगात्रास्ते शूलनिर्भिन्नदेहिनः
6042007c जगृहुस्ते द्रुमांस्तत्र शिलाश्च हरियूथपाः
6042008a ते भीमवेगा हरयो नर्दमानास्ततस्ततः
6042008c ममन्थू राक्षसान्भीमान्नामानि च बभाषिरे
6042009a तद्बभूवाद्भुतं घोरं युद्धं वानररक्षसाम्
6042009c शिलाभिर्विविधाभिश्च बहुशाखैश्च पादपैः
6042010a राक्षसा मथिताः केचिद्वानरैर्जितकाशिभिः
6042010c ववर्षू रुधिरं केचिन्मुखै रुधिरभोजनाः
6042011a पार्श्वेषु दारिताः केचित्केचिद्राशीकृता द्रुमैः
6042011c शिलाभिश्चूर्णिताः केचित्केचिद्दन्तैर्विदारिताः
6042012a ध्वजैर्विमथितैर्भग्नैः खरैश्च विनिपातितैः
6042012c रथैर्विध्वंसितैश्चापि पतितै रजनीचरैः
6042013a वानरैर्भीमविक्रान्तैराप्लुत्याप्लुत्य वेगितैः
6042013c राक्षसाः करजैस्तीक्ष्णैर्मुखेषु विनिकर्तिताः
6042014a विवर्णवदना भूयो विप्रकीर्णशिरोरुहाः
6042014c मूढाः शोणितगन्धेन निपेतुर्धरणीतले
6042015a नये तु परमक्रुद्धा राक्षसा भीमविक्रमाः
6042015c तलैरेवाभिधावन्ति वज्रस्पर्शसमैर्हरीन्
6042016a वनरैरापतन्तस्ते वेगिता वेगवत्तरैः
6042016c मुष्टिभिश्चरणैर्दन्तैः पादपैश्चापपोथिताः
6042017a सन्यं तु विद्रुतं दृष्ट्वा धूम्राक्षो राक्षसर्षभः
6042017c क्रोधेन कदनं चक्रे वानराणां युयुत्सताम्
6042018a प्रासैः प्रमथिताः केचिद्वानराः शोणितस्रवाः
6042018c मुद्गरैराहताः केचित्पतिता धरणीतले
6042019a परिघैर्मथितः केचिद्भिण्डिपालैर्विदारिताः
6042019c पट्टसैराहताः केचिद्विह्वलन्तो गतासवः
6042020a केचिद्विनिहता भूमौ रुधिरार्द्रा वनौकसः
6042020c केचिद्विद्राविता नष्टाः संक्रुद्धै राक्षसैर्युधि
6042021a विभिन्नहृदयाः केचिदेकपार्श्वेन शायिताः
6042021c विदारितास्त्रशूलै च केचिदान्त्रैर्विनिस्रुताः
6042022a तत्सुभीमं महद्युद्धं हरिराकस संकुलम्
6042022c प्रबभौ शस्त्रबहुलं शिलापादपसंकुलम्
6042023a धनुर्ज्यातन्त्रिमधुरं हिक्कातालसमन्वितम्
6042023c मन्द्रस्तनितसंगीतं युद्धगान्धर्वमाबभौ
6042024a धूम्राक्षस्तु धनुष्पाणिर्वानरान्रणमूर्धनि
6042024c हसन्विद्रावयामास दिशस्ताञ्शरवृष्टिभिः
6042025a धूम्राक्षेणार्दितं सैन्यं व्यथितं दृश्य मारुतिः
6042025c अभ्यवर्तत संक्रुद्धः प्रगृह्य विपुलां शिलाम्
6042026a क्रोधाद्द्विगुणताम्राक्षः पितृतुल्यपराक्रमः
6042026c शिलां तां पातयामास धूम्राक्षस्य रथं प्रति
6042027a आपतन्तीं शिलां दृष्ट्वा गदामुद्यम्य संभ्रमात्
6042027c रथादाप्लुत्य वेगेन वसुधायां व्यतिष्ठत
6042028a सा प्रमथ्य रथं तस्य निपपात शिलाभुवि
6042028c सचक्रकूबरं साश्वं सध्वजं सशरासनम्
6042029a स भङ्क्त्वा तु रथं तस्य हनूमान्मारुतात्मजः
6042029c रक्षसां कदनं चक्रे सस्कन्धविटपैर्द्रुमैः
6042030a विभिन्नशिरसो भूत्वा राक्षसाः शोणितोक्षिताः
6042030c द्रुमैः प्रमथिताश्चान्ये निपेतुर्धरणीतले
6042031a विद्राव्य राक्षसं सैन्यं हनूमान्मारुतात्मजः
6042031c गिरेः शिखरमादाय धूम्राक्षमभिदुद्रुवे
6042032a तमापतन्तं धूम्राक्षो गदामुद्यम्य वीर्यवान्
6042032c विनर्दमानः सहसा हनूमन्तमभिद्रवत्
6042033a ततः क्रुद्धस्तु वेगेन गदां तां बहुकण्टकाम्
6042033c पातयामास धूम्राक्षो मस्तके तु हनूमतः
6042034a ताडितः स तया तत्र गदया भीमरूपया
6042034c स कपिर्मारुतबलस्तं प्रहारमचिन्तयन्
6042034e धूम्राक्षस्य शिरो मध्ये गिरिशृङ्गमपातयत्
6042035a स विह्वलितसर्वाङ्गो गिरिशृङ्गेण ताडितः
6042035c पपात सहसा भूमौ विकीर्ण इव पर्वतः
6042036a धूम्राक्षं निहतं दृष्ट्वा हतशेषा निशाचराः
6042036c त्रस्ताः प्रविविशुर्लङ्कां वध्यमानाः प्लवंगमैः
6042037a स तु पवनसुतो निहत्य शत्रुं; क्षतजवहाः सरितश्च संविकीर्य
6042037c रिपुवधजनितश्रमो महात्मा; मुदमगमत्कपिभिश्च पूज्यमानः
6043001a धूम्राक्षं निहतं श्रुत्वा रावणो राक्षसेश्वरः
6043001c बलाध्यक्षमुवाचेदं कृताञ्जलिमुपस्थितम्
6043002a शीघ्रं निर्यान्तु दुर्धर्षा राक्षसा भीमविक्रमाः
6043002c अकम्पनं पुरस्कृत्य सर्वशस्त्रप्रकोविदम्
6043003a ततो नानाप्रहरणा भीमाक्षा भीमदर्शनाः
6043003c निष्पेतू राक्षसा मुख्या बलाध्यक्षप्रचोदिताः
6043004a रथमास्थाय विपुलं तप्तकाञ्चनकुण्डलः
6043004c राकसैः संवृतो घोरैस्तदा निर्यात्यकम्पनः
6043005a न हि कम्पयितुं शक्यः सुरैरपि महामृधे
6043005c अकम्पनस्ततस्तेषामादित्य इव तेजसा
6043006a तस्य निधावमानस्य संरब्धस्य युयुत्सया
6043006c अकस्माद्दैन्यमागच्छद्धयानां रथवाहिनाम्
6043007a व्यस्फुरन्नयनं चास्य सव्यं युद्धाभिनन्दिनः
6043007c विवर्णो मुखवर्णश्च गद्गदश्चाभवत्स्वरः
6043008a अभवत्सुदिने चापि दुर्दिने रूक्षमारुतम्
6043008c ऊचुः खगा मृगाः सर्वे वाचः क्रूरा भयावहाः
6043009a स सिंहोपचितस्कन्धः शार्दूलसमविक्रमः
6043009c तानुत्पातानचिन्त्यैव निर्जगाम रणाजिरम्
6043010a तदा निर्गच्छतस्तस्य रक्षसः सह राक्षसैः
6043010c बभूव सुमहान्नादः क्षोभयन्निव सागरम्
6043011a तेन शब्देन वित्रस्ता वानराणां महाचमूः
6043011c द्रुमशैलप्रहरणा योद्धुं समवतिष्ठत
6043012a तेषां युद्धं महारौद्रं संजज्ञे कपिरक्षसाम्
6043012c रामरावणयोरर्थे समभित्यक्तजीविनाम्
6043013a सर्वे ह्यतिबलाः शूराः सर्वे पर्वतसंनिभाः
6043013c हरयो राक्षसाश्चैव परस्परजिघंसवः
6043014a तेषां विनर्दातां शब्दः संयुगेऽतितरस्विनाम्
6043014c शुश्रुवे सुमहान्क्रोधादन्योन्यमभिगर्जताम्
6043015a रजश्चारुणवर्णाभं सुभीममभवद्भृशम्
6043015c उद्धूतं हरिरक्षोभिः संरुरोध दिशो दश
6043016a अन्योन्यं रजसा तेन कौशेयोद्धूतपाण्डुना
6043016c संवृतानि च भूतानि ददृशुर्न रणाजिरे
6043017a न ध्वजो न पताकावा वर्म वा तुरगोऽपि वा
6043017c आयुधं स्यन्दनं वापि ददृशे तेन रेणुना
6043018a शब्दश्च सुमहांस्तेषां नर्दतामभिधावताम्
6043018c श्रूयते तुमुले युद्धे न रूपाणि चकाशिरे
6043019a हरीनेव सुसंक्रुद्धा हरयो जघ्नुराहवे
6043019c राक्षसाश्चापि रक्षांसि निजघ्नुस्तिमिरे तदा
6043020a परांश्चैव विनिघ्नन्तः स्वांश्च वानरराक्षसाः
6043020c रुधिरार्द्रं तदा चक्रुर्महीं पङ्कानुलेपनाम्
6043021a ततस्तु रुधिरौघेण सिक्तं व्यपगतं रजः
6043021c शरीरशवसंकीर्णा बभूव च वसुंधरा
6043022a द्रुमशक्तिशिलाप्रासैर्गदापरिघतोमरैः
6043022c हरयो राक्षसास्तूर्णं जघ्नुरन्योन्यमोजसा
6043023a बाहुभिः परिघाकारैर्युध्यन्तः पर्वतोपमाः
6043023c हरयो भीमकर्माणो राक्षसाञ्जघ्नुराहवे
6043024a राक्षसाश्चापि संक्रुद्धाः प्रासतोमरपाणयः
6043024c कपीन्निजघ्निरे तत्र शस्त्रैः परमदारुणैः
6043025a हरयस्त्वपि रक्षांसि महाद्रुममहाश्मभिः
6043025c विदारयन्त्यभिक्रम्य शस्त्राण्याच्छिद्य वीर्यतः
6043026a एतस्मिन्नन्तरे वीरा हरयः कुमुदो नलः
6043026c मैन्दश्च परमक्रुद्धश्चक्रुर्वेगमनुत्तमम्
6043027a ते तु वृक्षैर्महावेगा राक्षसानां चमूमुखे
6043027c कदनं सुमह चक्रुर्लीलया हरियूथपाः
6044001a तद्दृष्ट्वा सुमहत्कर्म कृतं वानरसत्तमैः
6044001c क्रोधमाहारयामास युधि तीव्रमकम्पनः
6044002a क्रोधमूर्छितरूपस्तु ध्नुवन्परमकार्मुकम्
6044002c दृष्ट्वा तु कर्म शत्रूणां सारथिं वाक्यमब्रवीत्
6044003a तत्रैव तावत्त्वरितं रथं प्रापय सारथे
6044003c एतेऽत्र बहवो घ्नन्ति सुबहून्राक्षसान्रणे
6044004a एतेऽत्र बलवन्तो हि भीमकायाश्च वानराः
6044004c द्रुमशैलप्रहरणास्तिष्ठन्ति प्रमुखे मम
6044005a एतान्निहन्तुमिच्छामि समरश्लाघिनो ह्यहम्
6044005c एतैः प्रमथितं सर्वं दृश्यते राक्षसं बलम्
6044006a ततः प्रजविताश्वेन रथेन रथिनां वरः
6044006c हरीनभ्यहनत्क्रोधाच्छरजालैरकम्पनः
6044007a न स्थातुं वानराः शेकुः किं पुनर्योद्धुमाहवे
6044007c अकम्पनशरैर्भग्नाः सर्व एव प्रदुद्रुवुः
6044008a तान्मृत्युवशमापन्नानकम्पनवशं गतान्
6044008c समीक्ष्य हनुमाञ्ज्ञातीनुपतस्थे महाबलः
6044009a तं महाप्लवगं दृष्ट्वा सर्वे प्लवगयूथपाः
6044009c समेत्य समरे वीराः सहिताः पर्यवारयन्
6044010a व्यवस्थितं हनूमन्तं ते दृष्ट्वा हरियूथपाः
6044010c बभूवुर्बलवन्तो हि बलवन्तमुपाश्रिताः
6044011a अकम्पनस्तु शैलाभं हनूमन्तमवस्थितम्
6044011c महेन्द्र इव धाराभिः शरैरभिववर्ष ह
6044012a अचिन्तयित्वा बाणौघाञ्शरीरे पतिताञ्शितान्
6044012c अकम्पनवधार्थाय मनो दध्रे महाबलः
6044013a स प्रहस्य महातेजा हनूमान्मारुतात्मजः
6044013c अभिदुद्राव तद्रक्षः कम्पयन्निव मेदिनीम्
6044014a तस्याभिनर्दमानस्य दीप्यमानस्य तेजसा
6044014c बभूव रूपं दुर्धर्षं दीप्तस्येव विभावसोः
6044015a आत्मानं त्वप्रहरणं ज्ञात्वा क्रोधसमन्वितः
6044015c शैलमुत्पाटयामास वेगेन हरिपुंगवः
6044016a तं गृहीत्वा महाशैलं पाणिनैकेन मारुतिः
6044016c विनद्य सुमहानादं भ्रामयामास वीर्यवान्
6044017a ततस्तमभिदुद्राव राक्षसेन्द्रमकम्पनम्
6044017c यथा हि नमुचिं संख्ये वज्रेणेव पुरंदरः
6044018a अकम्पनस्तु तद्दृष्ट्वा गिरिशृङ्गं समुद्यतम्
6044018c दूरादेव महाबाणैरर्धचन्द्रैर्व्यदारयत्
6044019a तत्पर्वताग्रमाकाशे रक्षोबाणविदारितम्
6044019c विकीर्णं पतितं दृष्ट्वा हनूमान्क्रोधमूर्छितः
6044020a सोऽश्वकर्णं समासाद्य रोषदर्पान्वितो हरिः
6044020c तूर्णमुत्पाटयामास महागिरिमिवोच्छ्रितम्
6044021a तं गृहीत्वा महास्कन्धं सोऽश्वकर्णं महाद्युतिः
6044021c प्रहस्य परया प्रीत्या भ्रामयामास संयुगे
6044022a प्रधावन्नुरुवेगेन प्रभञ्जंस्तरसा द्रुमान्
6044022c हनूमान्परमक्रुद्धश्चरणैर्दारयत्क्षितिम्
6044023a गजांश्च सगजारोहान्सरथान्रथिनस्तथा
6044023c जघान हनुमान्धीमान्राक्षसांश्च पदातिकान्
6044024a तमन्तकमिव क्रुद्धं समरे प्राणहारिणम्
6044024c हनूमन्तमभिप्रेक्ष्य राक्षसा विप्रदुद्रुवुः
6044025a तमापतन्तं संक्रुद्धं राक्षसानां भयावहम्
6044025c ददर्शाकम्पनो वीरश्चुक्रोध च ननाद च
6044026a स चतुर्दशभिर्बाणैः शितैर्देहविदारणैः
6044026c निर्बिभेद हनूमन्तं महावीर्यमकम्पनः
6044027a स तथा प्रतिविद्धस्तु बह्वीभिः शरवृष्टिभिः
6044027c हनूमान्ददृशे वीरः प्ररूढ इव सानुमान्
6044028a ततोऽन्यं वृक्षमुत्पाट्य कृत्वा वेगमनुत्तमम्
6044028c शिरस्यभिजघानाशु राक्षसेन्द्रमकम्पनम्
6044029a स वृक्षेण हतस्तेन सक्रोधेन महात्मना
6044029c राक्षसो वानरेन्द्रेण पपात स ममार च
6044030a तं दृष्ट्वा निहतं भूमौ राक्षसेन्द्रमकम्पनम्
6044030c व्यथिता राक्षसाः सर्वे क्षितिकम्प इव द्रुमाः
6044031a त्यक्तप्रहरणाः सर्वे राक्षसास्ते पराजिताः
6044031c लङ्कामभिययुस्त्रस्ता वानरैस्तैरभिद्रुताः
6044032a ते मुक्तकेशाः संभ्रान्ता भग्नमानाः पराजिताः
6044032c स्रवच्छ्रमजलैरङ्गैः श्वसन्तो विप्रदुद्रुवुः
6044033a अन्योन्यं प्रममन्तुस्ते विविशुर्नगरं भयात्
6044033c पृष्ठतस्ते सुसंमूढाः प्रेक्षमाणा मुहुर्मुहुः
6044034a तेषु लङ्कां प्रविष्टेषु राक्षसेषु महाबलाः
6044034c समेत्य हरयः सर्वे हनूमन्तमपूजयन्
6044035a सोऽपि प्रहृष्टस्तान्सर्वान्हरीन्संप्रत्यपूजयत्
6044035c हनूमान्सत्त्वसंपन्नो यथार्हमनुकूलतः
6044036a विनेदुश्च यथा प्राणं हरयो जितकाशिनः
6044036c चकर्षुश्च पुनस्तत्र सप्राणानेव राक्षसान्
6044037a स वीरशोभामभजन्महाकपिः; समेत्य रक्षांसि निहत्य मारुतिः
6044037c महासुरं भीमममित्रनाशनं; यथैव विष्णुर्बलिनं चमूमुखे
6044038a अपूजयन्देवगणास्तदा कपिं; स्वयं च रामोऽतिबलश्च लक्ष्मणः
6044038c तथैव सुग्रीवमुखाः प्लवंगमा; विभीषणश्चैव महाबलस्तदा
6045001a अकम्पनवधं श्रुत्वा क्रुद्धो वै राक्षसेश्वरः
6045001c किंचिद्दीनमुखश्चापि सचिवांस्तानुदैक्षत
6045002a स तु ध्यात्वा मुहूर्तं तु मन्त्रिभिः संविचार्य च
6045002c पुरीं परिययौ लङ्कां सर्वान्गुल्मानवेक्षितुम्
6045003a तां राक्षसगणैर्गुप्तां गुल्मैर्बहुभिरावृताम्
6045003c ददर्श नगरीं लङ्कां पताकाध्वजमालिनीम्
6045004a रुद्धां तु नगरीं दृष्ट्वा रावणो राक्षसेश्वरः
6045004c उवाचामर्षितः काले प्रहस्तं युद्धकोविदम्
6045005a पुरस्योपनिविष्टस्य सहसा पीडितस्य च
6045005c नान्यं युद्धात्प्रपश्यामि मोक्षं युद्धविशारद
6045006a अहं वा कुम्भकर्णो वा त्वं वा सेनापतिर्मम
6045006c इन्द्रजिद्वा निकुम्भो वा वहेयुर्भारमीदृशम्
6045007a स त्वं बलमितः शीघ्रमादाय परिगृह्य च
6045007c विजयायाभिनिर्याहि यत्र सर्वे वनौकसः
6045008a निर्याणादेव ते नूनं चपला हरिवाहिनी
6045008c नर्दतां राक्षसेन्द्राणां श्रुत्वा नादं द्रविष्यति
6045009a चपला ह्यविनीताश्च चलचित्ताश्च वानराः
6045009c न सहिष्यन्ति ते नादं सिंहनादमिव द्विपाः
6045010a विद्रुते च बले तस्मिन्रामः सौमित्रिणा सह
6045010c अवशस्ते निरालम्बः प्रहस्तवशमेष्यति
6045011a आपत्संशयिता श्रेयो नात्र निःसंशयीकृता
6045011c प्रतिलोमानुलोमं वा यद्वा नो मन्यसे हितम्
6045012a रावणेनैवमुक्तस्तु प्रहस्तो वाहिनीपतिः
6045012c राक्षसेन्द्रमुवाचेदमसुरेन्द्रमिवोशना
6045013a राजन्मन्त्रितपूर्वं नः कुशलैः सह मन्त्रिभिः
6045013c विवादश्चापि नो वृत्तः समवेक्ष्य परस्परम्
6045014a प्रदानेन तु सीतायाः श्रेयो व्यवसितं मया
6045014c अप्रदाने पुनर्युद्धं दृष्टमेतत्तथैव नः
6045015a सोऽहं दानैश्च मानैश्च सततं पूजितस्त्वया
6045015c सान्त्वैश्च विविधैः काले किं न कुर्यां प्रियं तव
6045016a न हि मे जीवितं रक्ष्यं पुत्रदारधनानि वा
6045016c त्वं पश्य मां जुहूषन्तं त्वदर्थे जीवितं युधि
6045017a एवमुक्त्वा तु भर्तारं रावणं वाहिनीपतिः
6045017c समानयत मे शीघ्रं राक्षसानां महद्बलम्
6045018a मद्बाणाशनिवेगेन हतानां तु रणाजिरे
6045018c अद्य तृप्यन्तु मांसेन पक्षिणः काननौकसाम्
6045019a इत्युक्तास्ते प्रहस्तेन बलाध्यक्षाः कृतत्वराः
6045019c बलमुद्योजयामासुस्तस्मिन्राक्षसमन्दिरे
6045020a सा बभूव मुहूर्तेन तिग्मनानाविधायुधैः
6045020c लङ्का राक्षसवीरैस्तैर्गजैरिव समाकुला
6045021a हुताशनं तर्पयतां ब्राह्मणांश्च नमस्यताम्
6045021c आज्यगन्धप्रतिवहः सुरभिर्मारुतो ववौ
6045022a स्रजश्च विविधाकारा जगृहुस्त्वभिमन्त्रिताः
6045022c संग्रामसज्जाः संहृष्टा धारयन्राक्षसास्तदा
6045023a सधनुष्काः कवचिनो वेगादाप्लुत्य राक्षसाः
6045023c रावणं प्रेक्ष्य राजानं प्रहस्तं पर्यवारयन्
6045024a अथामन्त्र्य च राजानं भेरीमाहत्य भैरवाम्
6045024c आरुरोह रथं दिव्यं प्रहस्तः सज्जकल्पितम्
6045025a हयैर्महाजवैर्युक्तं सम्यक्सूतसुसंयुतम्
6045025c महाजलदनिर्घोषं साक्षाच्चन्द्रार्कभास्वरम्
6045026a उरगध्वजदुर्धर्षं सुवरूथं स्वपस्करम्
6045026c सुवर्णजालसंयुक्तं प्रहसन्तमिव श्रिया
6045027a ततस्तं रथमास्थाय रावणार्पितशासनः
6045027c लङ्काया निर्ययौ तूर्णं बलेन महता वृतः
6045028a ततो दुंदुभिनिर्घोषः पर्जन्यनिनदोपमः
6045028c शुश्रुवे शङ्खशब्दश्च प्रयाते वाहिनीपतौ
6045029a निनदन्तः स्वरान्घोरान्राक्षसा जग्मुरग्रतः
6045029c भीमरूपा महाकायाः प्रहस्तस्य पुरःसराः
6045030a व्यूढेनैव सुघोरेण पूर्वद्वारात्स निर्ययौ
6045030c गजयूथनिकाशेन बलेन महता वृतः
6045031a सागरप्रतिमौघेन वृतस्तेन बलेन सः
6045031c प्रहस्तो निर्ययौ तूर्णं क्रुद्धः कालान्तकोपमः
6045032a तस्य निर्याण घोषेण राक्षसानां च नर्दताम्
6045032c लङ्कायां सर्वभूतानि विनेदुर्विकृतैः स्वरैः
6045033a व्यभ्रमाकाशमाविश्य मांसशोणितभोजनाः
6045033c मण्डलान्यपसव्यानि खगाश्चक्रू रथं प्रति
6045034a वमन्त्यः पावकज्वालाः शिवा घोरा ववाशिरे
6045035a अन्तरिक्षात्पपातोल्का वायुश्च परुषो ववौ
6045035c अन्योन्यमभिसंरब्धा ग्रहाश्च न चकाशिरे
6045036a ववर्षू रुधिरं चास्य सिषिचुश्च पुरःसरान्
6045036c केतुमूर्धनि गृध्रोऽस्य विलीनो दक्षिणामुखः
6045037a सारथेर्बहुशश्चास्य संग्राममवगाहतः
6045037c प्रतोदो न्यपतद्धस्तात्सूतस्य हयसादिनः
6045038a निर्याण श्रीश्च यास्यासीद्भास्वरा च सुदुर्लभा
6045038c सा ननाश मुहूर्तेन समे च स्खलिता हयाः
6045039a प्रहस्तं त्वभिनिर्यान्तं प्रख्यात बलपौरुषम्
6045039c युधि नानाप्रहरणा कपिसेनाभ्यवर्तत
6045040a अथ घोषः सुतुमुलो हरीणां समजायत
6045040c वृक्षानारुजतां चैव गुर्वीश्चागृह्णतां शिलाः
6045041a उभे प्रमुदिते सैन्ये रक्षोगणवनौकसाम्
6045041c वेगितानां समर्थानामन्योन्यवधकाङ्क्षिणाम्
6045041e परस्परं चाह्वयतां निनादः श्रूयते महान्
6045042a ततः प्रहस्तः कपिराजवाहिनी;मभिप्रतस्थे विजयाय दुर्मतिः
6045042c विवृद्धवेगां च विवेश तां चमूं; यथा मुमूर्षुः शलभो विभावसुम्
6046001a ततः प्रहस्तं निर्यान्तं भीमं भीमपराक्रमम्
6046001c गर्जन्तं सुमहाकायं राक्षसैरभिसंवृतम्
6046002a ददर्श महती सेना वानराणां बलीयसाम्
6046002c अतिसंजातरोषाणां प्रहस्तमभिगर्जताम्
6046003a खड्गशक्त्यष्टिबाणाश्च शूलानि मुसलानि च
6046003c गदाश्च परिघाः प्रासा विविधाश्च परश्वधाः
6046004a धनूंषि च विचित्राणि राक्षसानां जयैषिणाम्
6046004c प्रगृहीतान्यशोभन्त वानरानभिधावताम्
6046005a जगृहुः पादपांश्चापि पुष्पितान्वानरर्षभाः
6046005c शिलाश्च विपुला दीर्घा योद्धुकामाः प्लवंगमाः
6046006a तेषामन्योन्यमासाद्य संग्रामः सुमहानभूत्
6046006c बहूनामश्मवृष्टिं च शरवृष्टिं च वर्षताम्
6046007a बहवो राक्षसा युद्धे बहून्वानरयूथपान्
6046007c वानरा राक्षसांश्चापि निजघ्नुर्बहवो बहून्
6046008a शूलैः प्रमथिताः केचित्केचित्तु परमायुधैः
6046008c परिघैराहताः केचित्केचिच्छिन्नाः परश्वधैः
6046009a निरुच्छ्वासाः पुनः केचित्पतिता धरणीतले
6046009c विभिन्नहृदयाः केचिदिषुसंतानसंदिताः
6046010a केचिद्द्विधाकृताः खड्गैः स्फुरन्तः पतिता भुवि
6046010c वानरा राक्षसैः शूलैः पार्श्वतश्च विदारिताः
6046011a वानरैश्चापि संक्रुद्धै राक्षसौघाः समन्ततः
6046011c पादपैर्गिरिशृङ्गैश्च संपिष्टा वसुधातले
6046012a वज्रस्पर्शतलैर्हस्तैर्मुष्टिभिश्च हता भृशम्
6046012c वेमुः शोणितमास्येभ्यो विशीर्णदशनेक्षणः
6046013a आर्तस्वरं च स्वनतां सिंहनादं च नर्दताम्
6046013c बभूव तुमुलः शब्दो हरीणां रक्षसां युधि
6046014a वानरा राक्षसाः क्रुद्धा वीरमार्गमनुव्रताः
6046014c विवृत्तनयनाः क्रूराश्चक्रुः कर्माण्यभीतवत्
6046015a नरान्तकः कुम्भहनुर्महानादः समुन्नतः
6046015c एते प्रहस्तसचिवाः सर्वे जघ्नुर्वनौकसः
6046016a तेषामापततां शीघ्रं निघ्नतां चापि वानरान्
6046016c द्विविदो गिरिशृङ्गेण जघानैकं नरान्तकम्
6046017a दुर्मुखः पुनरुत्पाट्य कपिः स विपुलद्रुमम्
6046017c राक्षसं क्षिप्रहस्तस्तु समुन्नतमपोथयत्
6046018a जाम्बवांस्तु सुसंक्रुद्धः प्रगृह्य महतीं शिलाम्
6046018c पातयामास तेजस्वी महानादस्य वक्षसि
6046019a अथ कुम्भहनुस्तत्र तारेणासाद्य वीर्यवान्
6046019c वृक्षेणाभिहतो मूर्ध्नि प्राणांस्तत्याज राक्षसः
6046020a अमृष्यमाणस्तत्कर्म प्रहस्तो रथमास्थितः
6046020c चकार कदनं घोरं धनुष्पाणिर्वनौकसाम्
6046021a आवर्त इव संजज्ञे उभयोः सेनयोस्तदा
6046021c क्षुभितस्याप्रमेयस्य सागरस्येव निस्वनः
6046022a महता हि शरौघेण प्रहस्तो युद्धकोविदः
6046022c अर्दयामास संक्रुद्धो वानरान्परमाहवे
6046023a वानराणां शरीरैस्तु राक्षसानां च मेदिनी
6046023c बभूव निचिता घोरा पतितैरिव पर्वतैः
6046024a सा महीरुधिरौघेण प्रच्छन्ना संप्रकाशते
6046024c संछन्ना माधवे मासि पलाशैरिव पुष्पितैः
6046025a हतवीरौघवप्रां तु भग्नायुधमहाद्रुमाम्
6046025c शोणितौघमहातोयां यमसागरगामिनीम्
6046026a यकृत्प्लीहमहापङ्कां विनिकीर्णान्त्रशैवलाम्
6046026c भिन्नकायशिरोमीनामङ्गावयवशाड्वलाम्
6046027a गृध्रहंसगणाकीर्णां कङ्कसारससेविताम्
6046027c मेधःफेनसमाकीर्णामार्तस्तनितनिस्वनाम्
6046028a तां कापुरुषदुस्तारां युद्धभूमिमयीं नदीम्
6046028c नदीमिव घनापाये हंससारससेविताम्
6046029a राक्षसाः कपिमुख्याश्च तेरुस्तां दुस्तरां नदीम्
6046029c यथा पद्मरजोध्वस्तां नलिनीं गजयूथपाः
6046030a ततः सृजन्तं बाणौघान्प्रहस्तं स्यन्दने स्थितम्
6046030c ददर्श तरसा नीलो विनिघ्नन्तं प्लवंगमान्
6046031a स तं परमदुर्धर्षमापतन्तं महाकपिः
6046031c प्रहस्तं ताडयामास वृक्षमुत्पाट्य वीर्यवान्
6046032a स तेनाभिहतः क्रुद्धो नदन्राक्षसपुंगवः
6046032c ववर्ष शरवर्षाणि प्लवगानां चमूपतौ
6046033a अपारयन्वारयितुं प्रत्यगृह्णान्निमीलितः
6046033c यथैव गोवृषो वर्षं शारदं शीघ्रमागतम्
6046034a एवमेव प्रहस्तस्य शरवर्षं दुरासदम्
6046034c निमीलिताक्षः सहसा नीलः सेहे सुदारुणम्
6046035a रोषितः शरवर्षेण सालेन महता महान्
6046035c प्रजघान हयान्नीलः प्रहस्तस्य मनोजवान्
6046036a विधनुस्तु कृतस्तेन प्रहस्तो वाहिनीपतिः
6046036c प्रगृह्य मुसलं घोरं स्यन्दनादवपुप्लुवे
6046037a तावुभौ वाहिनीमुख्यौ जातरोषौ तरस्विनौ
6046037c स्थितौ क्षतजदिग्धाङ्गौ प्रभिन्नाविव कुञ्जरौ
6046038a उल्लिखन्तौ सुतीक्ष्णाभिर्दंष्ट्राभिरितरेतरम्
6046038c सिंहशार्दूलसदृशौ सिंहशार्दूलचेष्टितौ
6046039a विक्रान्तविजयौ वीरौ समरेष्वनिवर्तिनौ
6046039c काङ्क्षमाणौ यशः प्राप्तुं वृत्रवासवयोः समौ
6046040a आजघान तदा नीलं ललाटे मुसलेन सः
6046040c प्रहस्तः परमायस्तस्तस्य सुस्राव शोणितम्
6046041a ततः शोणितदिग्धाङ्गः प्रगृह्य सुमहातरुम्
6046041c प्रहस्तस्योरसि क्रुद्धो विससर्ज महाकपिः
6046042a तमचिन्त्यप्रहारं स प्रगृह्य मुसलं महत्
6046042c अभिदुद्राव बलिनं बली नीलं प्लवंगमम्
6046043a तमुग्रवेगं संरब्धमापतन्तं महाकपिः
6046043c ततः संप्रेक्ष्य जग्राह महावेगो महाशिलाम्
6046044a तस्य युद्धाभिकामस्य मृधे मुसलयोधिनः
6046044c प्रहस्तस्य शिलां नीलो मूर्ध्नि तूर्णमपातयत्
6046045a सा तेन कपिमुख्येन विमुक्ता महती शिला
6046045c बिभेद बहुधा घोरा प्रहस्तस्य शिरस्तदा
6046046a स गतासुर्गतश्रीको गतसत्त्वो गतेन्द्रियः
6046046c पपात सहसा भूमौ छिन्नमूल इव द्रुमः
6046047a विभिन्नशिरसस्तस्य बहु सुस्रावशोणितम्
6046047c शरीरादपि सुस्राव गिरेः प्रस्रवणं यथा
6046048a हते प्रहस्ते नीलेन तदकम्प्यं महद्बलम्
6046048c रक्षसामप्रहृष्टानां लङ्कामभिजगाम ह
6046049a न शेकुः समवस्थातुं निहते वाहिनीपतौ
6046049c सेतुबन्धं समासाद्य विशीर्णं सलिलं यथा
6046050a हते तस्मिंश्चमूमुख्ये राक्षसस्ते निरुद्यमाः
6046050c रक्षःपतिगृहं गत्वा ध्यानमूकत्वमागताः
6046051a ततस्तु नीलो विजयी महाबलः; प्रशस्यमानः स्वकृतेन कर्मणा
6046051c समेत्य रामेण सलक्ष्मणेन; प्रहृष्टरूपस्तु बभूव यूथपः
6047001a तस्मिन्हते राक्षससैन्यपाले; प्लवंगमानामृषभेण युद्धे
6047001c भीमायुधं सागरतुल्यवेगं; प्रदुद्रुवे राक्षसराजसैन्यम्
6047002a गत्वा तु रक्षोऽधिपतेः शशंसुः; सेनापतिं पावकसूनुशस्तम्
6047002c तच्चापि तेषां वचनं निशम्य; रक्षोऽधिपः क्रोधवशं जगाम
6047003a संख्ये प्रहस्तं निहतं निशम्य; शोकार्दितः क्रोधपरीतचेताः
6047003c उवाच तान्नैरृतयोधमुख्या;निन्द्रो यथा चामरयोधमुख्यान्
6047004a नावज्ञा रिपवे कार्या यैरिन्द्रबलसूदनः
6047004c सूदितः सैन्यपालो मे सानुयात्रः सकुञ्जरः
6047005a सोऽहं रिपुविनाशाय विजयायाविचारयन्
6047005c स्वयमेव गमिष्यामि रणशीर्षं तदद्भुतम्
6047006a अद्य तद्वानरानीकं रामं च सहलक्ष्मणम्
6047006c निर्दहिष्यामि बाणौघैर्वनं दीप्तैरिवाग्निभिः
6047007a स एवमुक्त्वा ज्वलनप्रकाशं; रथं तुरंगोत्तमराजियुक्तम्
6047007c प्रकाशमानं वपुषा ज्वलन्तं; समारुरोहामरराजशत्रुः
6047008a स शङ्खभेरीपटह प्रणादै;रास्फोटितक्ष्वेडितसिंहनादैः
6047008c पुण्यैः स्तवैश्चाप्यभिपूज्यमान;स्तदा ययौ राक्षसराजमुख्यः
6047009a स शैलजीमूतनिकाश रूपै;र्मांसाशनैः पावकदीप्तनेत्रैः
6047009c बभौ वृतो राक्षसराजमुख्यै;र्भूतैर्वृतो रुद्र इवामरेशः
6047010a ततो नगर्याः सहसा महौजा; निष्क्रम्य तद्वानरसैन्यमुग्रम्
6047010c महार्णवाभ्रस्तनितं ददर्श; समुद्यतं पादपशैलहस्तम्
6047011a तद्राक्षसानीकमतिप्रचण्ड;मालोक्य रामो भुजगेन्द्रबाहुः
6047011c विभीषणं शस्त्रभृतां वरिष्ठ;मुवाच सेनानुगतः पृथुश्रीः
6047012a नानापताकाध्वजशस्त्रजुष्टं; प्रासासिशूलायुधचक्रजुष्टम्
6047012c सैन्यं नगेन्द्रोपमनागजुष्टं; कस्येदमक्षोभ्यमभीरुजुष्टम्
6047013a ततस्तु रामस्य निशम्य वाक्यं; विभीषणः शक्रसमानवीर्यः
6047013c शशंस रामस्य बलप्रवेकं; महात्मनां राक्षसपुंगवानाम्
6047014a योऽसौ गजस्कन्धगतो महात्मा; नवोदितार्कोपमताम्रवक्त्रः
6047014c प्रकम्पयन्नागशिरोऽभ्युपैति; ह्यकम्पनं त्वेनमवेहि राजन्
6047015a योऽसौ रथस्थो मृगराजकेतु;र्धून्वन्धनुः शक्रधनुःप्रकाशम्
6047015c करीव भात्युग्रविवृत्तदंष्ट्रः; स इन्द्रजिन्नाम वरप्रधानः
6047016a यश्चैष विन्ध्यास्तमहेन्द्रकल्पो; धन्वी रथस्थोऽतिरथोऽतिवीर्यः
6047016c विस्फारयंश्चापमतुल्यमानं; नाम्नातिकायोऽतिविवृद्धकायः
6047017a योऽसौ नवार्कोदितताम्रचक्षु;रारुह्य घण्टानिनदप्रणादम्
6047017c गजं खरं गर्जति वै महात्मा; महोदरो नाम स एष वीरः
6047018a योऽसौ हयं काञ्चनचित्रभाण्ड;मारुह्य संध्याभ्रगिरिप्रकाशम्
6047018c प्रासं समुद्यम्य मरीचिनद्धं; पिशाच एषाशनितुल्यवेगः
6047019a यश्चैष शूलं निशितं प्रगृह्य; विद्युत्प्रभं किंकरवज्रवेगम्
6047019c वृषेन्द्रमास्थाय गिरिप्रकाश;मायाति सोऽसौ त्रिशिरा यशस्वी
6047020a असौ च जीमूतनिकाश रूपः; कुम्भः पृथुव्यूढसुजातवक्षाः
6047020c समाहितः पन्नगराजकेतु;र्विस्फारयन्भाति धनुर्विधून्वन्
6047021a यश्चैष जाम्बूनदवज्रजुष्टं; दीप्तं सधूमं परिघं प्रगृह्य
6047021c आयाति रक्षोबलकेतुभूतः; सोऽसौ निकुम्भोऽद्भुतघोरकर्मा
6047022a यश्चैष चापासिशरौघजुष्टं; पताकिनं पावकदीप्तरूपम्
6047022c रथं समास्थाय विभात्युदग्रो; नरान्तकोऽसौ नगशृङ्गयोधी
6047023a यश्चैष नानाविधघोररूपै;र्व्याघ्रोष्ट्रनागेन्द्रमृगेन्द्रवक्त्रैः
6047023c भूतैर्वृतो भाति विवृत्तनेत्रैः; सोऽसौ सुराणामपि दर्पहन्ता
6047024a यत्रैतदिन्दुप्रतिमं विभाति;च्छत्त्रं सितं सूक्ष्मशलाकमग्र्यम्
6047024c अत्रैष रक्षोऽधिपतिर्महात्मा; भूतैर्वृतो रुद्र इवावभाति
6047025a असौ किरीटी चलकुण्डलास्यो; नागेन्द्रविन्ध्योपमभीमकायः
6047025c महेन्द्रवैवस्वतदर्पहन्ता; रक्षोऽधिपः सूर्य इवावभाति
6047026a प्रत्युवाच ततो रामो विभीषणमरिंदमम्
6047026c अहो दीप्तो महातेजा रावणो राक्षसेश्वरः
6047027a आदित्य इव दुष्प्रेक्ष्यो रश्मिभिर्भाति रावणः
6047027c सुव्यक्तं लक्षये ह्यस्य रूपं तेजःसमावृतम्
6047028a देवदानववीराणां वपुर्नैवंविधं भवेत्
6047028c यादृशं राक्षसेन्द्रस्य वपुरेतत्प्रकाशते
6047029a सर्वे पर्वतसंकाशाः सर्वे पर्वतयोधिनः
6047029c सर्वे दीप्तायुधधरा योधश्चास्य महौजसः
6047030a भाति राक्षसराजोऽसौ प्रदीप्तैर्भीमविक्रमैः
6047030c भूतैः परिवृतस्तीक्ष्णैर्देहवद्भिरिवान्तकः
6047031a एवमुक्त्वा ततो रामो धनुरादाय वीर्यवान्
6047031c लक्ष्मणानुचरस्तस्थौ समुद्धृत्य शरोत्तमम्
6047032a ततः स रक्षोऽधिपतिर्महात्मा; रक्षांसि तान्याह महाबलानि
6047032c द्वारेषु चर्यागृहगोपुरेषु; सुनिर्वृतास्तिष्ठत निर्विशङ्काः
6047033a विसर्जयित्वा सहसा ततस्ता;न्गतेषु रक्षःसु यथानियोगम्
6047033c व्यदारयद्वानरसागरौघं; महाझषः पूर्ममिवार्णवौघम्
6047034a तमापतन्तं सहसा समीक्ष्य; दीप्तेषुचापं युधि राक्षसेन्द्रम्
6047034c महत्समुत्पाट्य महीधराग्रं; दुद्राव रक्षोऽधिपतिं हरीशः
6047035a तच्छैलशृङ्गं बहुवृक्षसानुं; प्रगृह्य चिक्षेप निशाचराय
6047035c तमापतन्तं सहसा समीक्ष्य; बिभेद बाणैस्तपनीयपुङ्खैः
6047036a तस्मिन्प्रवृद्धोत्तमसानुवृक्षे; शृङ्गे विकीर्णे पतिते पृथिव्याम्
6047036c महाहिकल्पं शरमन्तकाभं; समाददे राक्षसलोकनाथः
6047037a स तं गृहीत्वानिलतुल्यवेगं; सविस्फुलिङ्गज्वलनप्रकाशम्
6047037c बाणं महेन्द्राशनितुल्यवेगं; चिक्षेप सुग्रीववधाय रुष्टः
6047038a स सायको रावणबाहुमुक्तः; शक्राशनिप्रख्यवपुः शिताग्रः
6047038c सुग्रीवमासाद्य बिभेद वेगा;द्गुहेरिता क्रौचमिवोग्रशक्तिः
6047039a स सायकार्तो विपरीतचेताः; कूजन्पृथिव्यां निपपात वीरः
6047039c तं प्रेक्ष्य भूमौ पतितं विसंज्मं; नेदुः प्रहृष्टा युधि यातुधानाः
6047040a ततो गवाक्षो गवयः सुदंष्ट्र;स्तथर्षभो ज्योतिमुखो नलश्च
6047040c शैलान्समुद्यम्य विवृद्धकायाः; प्रदुद्रुवुस्तं प्रति राक्षसेन्द्रम्
6047041a तेषां प्रहारान्स चकार मेघा;न्रक्षोऽधिपो बाणगणैः शिताग्रैः
6047041c तान्वानरेन्द्रानपि बाणजालै;र्बिभेद जाम्बूनदचित्रपुङ्खैः
6047042a ते वानरेन्द्रास्त्रिदशारिबाणै;र्भिन्ना निपेतुर्भुवि भीमरूपाः
6047042c ततस्तु तद्वानरसैन्यमुग्रं; प्रच्छादयामास स बाणजालैः
6047043a ते वध्यमानाः पतिताग्र्यवीरा; नानद्यमाना भयशल्यविद्धाः
6047043c शाखामृगा रावणसायकार्ता; जग्मुः शरण्यं शरणं स्म रामम्
6047044a ततो महात्मा स धनुर्धनुष्मा;नादाय रामः सहरा जगाम
6047044c तं लक्ष्मणः प्राञ्जलिरभ्युपेत्य; उवाच वाक्यं परमार्थयुक्तम्
6047045a काममार्यः सुपर्याप्तो वधायास्य दुरात्मनः
6047045c विधमिष्याम्यहं नीचमनुजानीहि मां विभो
6047046a तमब्रवीन्महातेजा रामः सत्यपराक्रमः
6047046c गच्छ यत्नपरश्चापि भव लक्ष्मण संयुगे
6047047a रावणो हि महावीर्यो रणेऽद्भुतपराक्रमः
6047047c त्रैलोक्येनापि संक्रुद्धो दुष्प्रसह्यो न संशयः
6047048a तस्य च्छिद्राणि मार्गस्व स्वच्छिद्राणि च गोपय
6047048c चक्षुषा धनुषा यत्नाद्रक्षात्मानं समाहितः
6047049a राघवस्य वचः श्रुत्वा संपरिष्वज्य पूज्य च
6047049c अभिवाद्य ततो रामं ययौ सौमित्रिराहवम्
6047050a स रावणं वारणहस्तबाहु;र्ददर्श दीप्तोद्यतभीमचापम्
6047050c प्रच्छादयन्तं शरवृष्टिजालै;स्तान्वानरान्भिन्नविकीर्णदेहान्
6047051a तमालोक्य महातेजा हनूमान्मारुतात्मजा
6047051c निवार्य शरजालानि प्रदुद्राव स रावणम्
6047052a रथं तस्य समासाद्य भुजमुद्यम्य दक्षिणम्
6047052c त्रासयन्रावणं धीमान्हनूमान्वाक्यमब्रवीत्
6047053a देवदानवगन्धर्वा यक्षाश्च सह राक्षसैः
6047053c अवध्यत्वात्त्वया भग्ना वानरेभ्यस्तु ते भयम्
6047054a एष मे दक्षिणो बाहुः पञ्चशाखः समुद्यतः
6047054c विधमिष्यति ते देहाद्भूतात्मानं चिरोषितम्
6047055a श्रुत्वा हनूमतो वाक्यं रावणो भीमविक्रमः
6047055c संरक्तनयनः क्रोधादिदं वचनमब्रवीत्
6047056a क्षिप्रं प्रहर निःशङ्कं स्थिरां कीर्तिमवाप्नुहि
6047056c ततस्त्वां ज्ञातिविक्रान्तं नाशयिष्यामि वानर
6047057a रावणस्य वचः श्रुत्वा वायुसूनुर्वचोऽब्रवीत्
6047057c प्रहृतं हि मया पूर्वमक्षं स्मर सुतं तव
6047058a एवमुक्तो महातेजा रावणो राक्षसेश्वरः
6047058c आजघानानिलसुतं तलेनोरसि वीर्यवान्
6047059a स तलाभिहतस्तेन चचाल च मुहुर्मुहुः
6047059c आजघानाभिसंक्रुद्धस्तलेनैवामरद्विषम्
6047060a ततस्तलेनाभिहतो वानरेण महात्मना
6047060c दशग्रीवः समाधूतो यथा भूमिचलेऽचलः
6047061a संग्रामे तं तथा दृष्ट्व रावणं तलताडितम्
6047061c ऋषयो वानराः सिद्धा नेदुर्देवाः सहासुराः
6047062a अथाश्वस्य महातेजा रावणो वाक्यमब्रवीत्
6047062c साधु वानरवीर्येण श्लाघनीयोऽसि मे रिपुः
6047063a रावणेनैवमुक्तस्तु मारुतिर्वाक्यमब्रवीत्
6047063c धिगस्तु मम वीर्यं तु यत्त्वं जीवसि रावण
6047064a सकृत्तु प्रहरेदानीं दुर्बुद्धे किं विकत्थसे
6047064c ततस्त्वां मामको मुष्टिर्नयिष्यामि यथाक्षयम्
6047064e ततो मारुतिवाक्येन क्रोधस्तस्य तदाज्वलत्
6047065a संरक्तनयनो यत्नान्मुष्टिमुद्यम्य दक्षिणम्
6047065c पातयामास वेगेन वानरोरसि वीर्यवान्
6047065e हनूमान्वक्षसि व्यूधे संचचाल हतः पुनः
6047066a विह्वलं तं तदा दृष्ट्वा हनूमन्तं महाबलम्
6047066c रथेनातिरथः शीघ्रं नीलं प्रति समभ्यगात्
6047067a पन्नगप्रतिमैर्भीमैः परमर्मातिभेदिभिः
6047067c शरैरादीपयामास नीलं हरिचमूपतिम्
6047068a स शरौघसमायस्तो नीलः कपिचमूपतिः
6047068c करेणैकेन शैलाग्रं रक्षोऽधिपतयेऽसृजत्
6047069a हनूमानपि तेजस्वी समाश्वस्तो महामनाः
6047069c विप्रेक्षमाणो युद्धेप्सुः सरोषमिदमब्रवीत्
6047070a नीलेन सह संयुक्तं रावणं राक्षसेश्वरम्
6047070c अन्येन युध्यमानस्य न युक्तमभिधावनम्
6047071a रावणोऽपि महातेजास्तच्छृङ्गं सप्तभिः शरैः
6047071c आजघान सुतीक्ष्णाग्रैस्तद्विकीर्णं पपात ह
6047072a तद्विकीर्णं गिरेः शृङ्गं दृष्ट्वा हरिचमूपतिः
6047072c कालाग्निरिव जज्वाल क्रोधेन परवीरहा
6047073a सोऽश्वकर्णान्धवान्सालांश्चूतांश्चापि सुपुष्पितान्
6047073c अन्यांश्च विविधान्वृक्षान्नीलश्चिक्षेप संयुगे
6047074a स तान्वृक्षान्समासाद्य प्रतिचिच्छेद रावणः
6047074c अभ्यवर्षत्सुघोरेण शरवर्षेण पावकिम्
6047075a अभिवृष्टः शरौघेण मेघेनेव महाचलः
6047075c ह्रस्वं कृत्वा तदा रूपं ध्वजाग्रे निपपात ह
6047076a पावकात्मजमालोक्य ध्वजाग्रे समवस्थितम्
6047076c जज्वाल रावणः क्रोधात्ततो नीलो ननाद ह
6047077a ध्वजाग्रे धनुषश्चाग्रे किरीटाग्रे च तं हरिम्
6047077c लक्ष्मणोऽथ हनूमांश्च दृष्ट्वा रामश्च विस्मिताः
6047078a रावणोऽपि महातेजाः कपिलाघवविस्मितः
6047078c अस्त्रमाहारयामास दीप्तमाग्नेयमद्भुतम्
6047079a ततस्ते चुक्रुशुर्हृष्टा लब्धलक्ष्याः प्लवंगमाः
6047079c नीललाघवसंभ्रान्तं दृष्ट्वा रावणमाहवे
6047080a वानराणां च नादेन संरब्धो रावणस्तदा
6047080c संभ्रमाविष्टहृदयो न किंचित्प्रत्यपद्यत
6047081a आग्नेयेनाथ संयुक्तं गृहीत्वा रावणः शरम्
6047081c ध्वजशीर्षस्थितं नीलमुदैक्षत निशाचरः
6047082a ततोऽब्रवीन्महातेजा रावणो राक्षसेश्वरः
6047082c कपे लाघवयुक्तोऽसि मायया परयानया
6047083a जीवितं खलु रक्षस्व यदि शक्नोषि वानर
6047083c तानि तान्यात्मरूपाणि सृजसे त्वमनेकशः
6047084a तथापि त्वां मया मुक्तः सायकोऽस्त्रप्रयोजितः
6047084c जीवितं परिरक्षन्तं जीविताद्भ्रंशयिष्यति
6047085a एवमुक्त्वा महाबाहू रावणो राक्षसेश्वरः
6047085c संधाय बाणमस्त्रेण चमूपतिमताडयत्
6047086a सोऽस्त्रयुक्तेन बाणेन नीलो वक्षसि ताडितः
6047086c निर्दह्यमानः सहसा निपपात महीतले
6047087a पितृमाहात्म्य संयोगादात्मनश्चापि तेजसा
6047087c जानुभ्यामपतद्भूमौ न च प्राणैर्व्ययुज्यत
6047088a विसंज्ञं वानरं दृष्ट्वा दशग्रीवो रणोत्सुकः
6047088c रथेनाम्बुदनादेन सौमित्रिमभिदुद्रुवे
6047089a तमाह सौमित्रिरदीनसत्त्वो; विस्फारयन्तं धनुरप्रमेयम्
6047089c अन्वेहि मामेव निशाचरेन्द्र; न वानरांस्त्वं प्रति योद्धुमर्हसि
6047090a स तस्य वाक्यं परिपूर्णघोषं; ज्याशब्दमुग्रं च निशम्य राजा
6047090c आसाद्य सौमित्रिमवस्थितं तं; कोपान्वितं वाक्यमुवाच रक्षः
6047091a दिष्ट्यासि मे राघव दृष्टिमार्गं; प्राप्तोऽन्तगामी विपरीतबुद्धिः
6047091c अस्मिन्क्षणे यास्यसि मृत्युदेशं; संसाद्यमानो मम बाणजालैः
6047092a तमाह सौमित्रिरविस्मयानो; गर्जन्तमुद्वृत्तसिताग्रदंष्ट्रम्
6047092c राजन्न गर्जन्ति महाप्रभावा; विकत्थसे पापकृतां वरिष्ठ
6047093a जानामि वीर्यं तव राक्षसेन्द्र; बलं प्रतापं च पराक्रमं च
6047093c अवस्थितोऽहं शरचापपाणि;रागच्छ किं मोघविकत्थनेन
6047094a स एवमुक्तः कुपितः ससर्ज; रक्षोऽधिपः सप्तशरान्सुपुङ्खान्
6047094c ताँल्लक्ष्मणः काञ्चनचित्रपुङ्खै;श्चिच्छेद बाणैर्निशिताग्रधारैः
6047095a तान्प्रेक्षमाणः सहसा निकृत्ता;न्निकृत्तभोगानिव पन्नगेन्द्रान्
6047095c लङ्केश्वरः क्रोधवशं जगाम; ससर्ज चान्यान्निशितान्पृषत्कान्
6047096a स बाणवर्षं तु ववर्ष तीव्रं; रामानुजः कार्मुकसंप्रयुक्तम्
6047096c क्षुरार्धचन्द्रोत्तमकर्णिभल्लैः; शरांश्च चिच्छेद न चुक्षुभे च
6047097a स लक्ष्मणश्चाशु शराञ्शिताग्रा;न्महेन्द्रवज्राशनितुल्यवेगान्
6047097c संधाय चापे ज्वलनप्रकाशा;न्ससर्ज रक्षोऽधिपतेर्वधाय
6047098a स तान्प्रचिच्छेद हि राक्षसेन्द्र;श्छित्त्वा च ताँल्लक्ष्मणमाजघान
6047098c शरेण कालाग्निसमप्रभेण; स्वयम्भुदत्तेन ललाटदेशे
6047099a स लक्ष्मणो रावणसायकार्त;श्चचाल चापं शिथिलं प्रगृह्य
6047099c पुनश्च संज्ञां प्रतिलभ्य कृच्छ्रा;च्चिच्छेद चापं त्रिदशेन्द्रशत्रोः
6047100a निकृत्तचापं त्रिभिराजघान; बाणैस्तदा दाशरथिः शिताग्रैः
6047100c स सायकार्तो विचचाल राजा; कृच्छ्राच्च संज्ञां पुनराससाद
6047101a स कृत्तचापः शरताडितश्च; स्वेदार्द्रगात्रो रुधिरावसिक्तः
6047101c जग्राह शक्तिं समुदग्रशक्तिः; स्वयम्भुदत्तां युधि देवशत्रुः
6047102a स तां विधूमानलसंनिकाशां; वित्रासनीं वानरवाहिनीनाम्
6047102c चिक्षेप शक्तिं तरसा ज्वलन्तीं; सौमित्रये राक्षसराष्ट्रनाथः
6047103a तामापतन्तीं भरतानुजोऽस्त्रै;र्जघान बाणैश्च हुताग्निकल्पैः
6047103c तथापि सा तस्य विवेश शक्ति;र्भुजान्तरं दाशरथेर्विशालम्
6047104a शक्त्या ब्राम्या तु सौमित्रिस्ताडितस्तु स्तनान्तरे
6047104c विष्णोरचिन्त्यं स्वं भागमात्मानं प्रत्यनुस्मरत्
6047105a ततो दानवदर्पघ्नं सौमित्रिं देवकण्टकः
6047105c तं पीडयित्वा बाहुभ्यामप्रभुर्लङ्घनेऽभवत्
6047106a हिमवान्मन्दरो मेरुस्त्रैलोक्यं वा सहामरैः
6047106c शक्यं भुजाभ्यामुद्धर्तुं न संख्ये भरतानुजः
6047107a अथैनं वैष्णवं भागं मानुषं देहमास्थितम्
6047107c विसंज्ञं लक्ष्मणं दृष्ट्वा रावणो विस्मितोऽभवत्
6047108a अथ वायुसुतः क्रुद्धो रावणं समभिद्रवत्
6047108c आजघानोरसि क्रुद्धो वज्रकल्पेन मुष्टिना
6047109a तेन मुष्टिप्रहारेण रावणो राक्षसेश्वरः
6047109c जानुभ्यामपतद्भूमौ चचाल च पपात च
6047110a विसंज्ञं रावणं दृष्ट्वा समरे भीमविक्रमम्
6047110c ऋषयो वानराश्चैव नेदुर्देवाः सवासवाः
6047111a हनूमानपि तेजस्वी लक्ष्मणं रावणार्दितम्
6047111c अनयद्राघवाभ्याशं बाहुभ्यां परिगृह्य तम्
6047112a वायुसूनोः सुहृत्त्वेन भक्त्या परमया च सः
6047112c शत्रूणामप्रकम्प्योऽपि लघुत्वमगमत्कपेः
6047113a तं समुत्सृज्य सा शक्तिः सौमित्रिं युधि दुर्जयम्
6047113c रावणस्य रथे तस्मिन्स्थानं पुनरुपागमत्
6047114a रावणोऽपि महातेजाः प्राप्य संज्ञां महाहवे
6047114c आददे निशितान्बाणाञ्जग्राह च महद्धनुः
6047115a आश्वस्तश्च विशल्यश्च लक्ष्मणः शत्रुसूदनः
6047115c विष्णोर्भागममीमांस्यमात्मानं प्रत्यनुस्मरन्
6047116a निपातितमहावीरां वानराणां महाचमूम्
6047116c राघवस्तु रणे दृष्ट्वा रावणं समभिद्रवत्
6047117a अथैनमुपसंगम्य हनूमान्वाक्यमब्रवीत्
6047117c मम पृष्ठं समारुह्य रक्षसं शास्तुमर्हसि
6047118a तच्छ्रुत्वा राघवो वाक्यं वायुपुत्रेण भाषितम्
6047118c आरोहत्सहसा शूरो हनूमन्तं महाकपिम्
6047118e रथस्थं रावणं संख्ये ददर्श मनुजाधिपः
6047119a तमालोक्य महातेजाः प्रदुद्राव स राघवः
6047119c वैरोचनमिव क्रुद्धो विष्णुरभ्युद्यतायुधः
6047120a ज्याशब्दमकरोत्तीव्रं वज्रनिष्पेषनिस्वनम्
6047120c गिरा गम्भीरया रामो राक्षसेन्द्रमुवाच ह
6047121a तिष्ठ तिष्ठ मम त्वं हि कृत्वा विप्रियमीदृशम्
6047121c क्व नु राक्षसशार्दूल गतो मोक्षमवाप्स्यसि
6047122a यदीन्द्रवैवस्वत भास्करान्वा; स्वयम्भुवैश्वानरशंकरान्वा
6047122c गमिष्यसि त्वं दश वा दिशो वा; तथापि मे नाद्य गतो विमोक्ष्यसे
6047123a यश्चैष शक्त्याभिहतस्त्वयाद्य; इच्छन्विषादं सहसाभ्युपेतः
6047123c स एष रक्षोगणराज मृत्युः; सपुत्रदारस्य तवाद्य युद्धे
6047124a राघवस्य वचः श्रुत्वा राक्षसेन्द्रो महाकपिम्
6047124c आजघान शरैस्तीक्ष्णैः कालानलशिखोपमैः
6047125a राक्षसेनाहवे तस्य ताडितस्यापि सायकैः
6047125c स्वभावतेजोयुक्तस्य भूयस्तेजो व्यवर्धत
6047126a ततो रामो महातेजा रावणेन कृतव्रणम्
6047126c दृष्ट्वा प्लवगशार्दूलं क्रोधस्य वशमेयिवान्
6047127a तस्याभिसंक्रम्य रथं सचक्रं; साश्वध्वजच्छत्रमहापताकम्
6047127c ससारथिं साशनिशूलखड्गं; रामः प्रचिच्छेद शरैः सुपुङ्खैः
6047128a अथेन्द्रशत्रुं तरसा जघान; बाणेन वज्राशनिसंनिभेन
6047128c भुजान्तरे व्यूढसुजातरूपे; वज्रेण मेरुं भगवानिवेन्द्रः
6047129a यो वज्रपाताशनिसंनिपाता;न्न चुक्षुभे नापि चचाल राजा
6047129c स रामबाणाभिहतो भृशार्त;श्चचाल चापं च मुमोच वीरः
6047130a तं विह्वलन्तं प्रसमीक्ष्य रामः; समाददे दीप्तमथार्धचन्द्रम्
6047130c तेनार्कवर्णं सहसा किरीटं; चिच्छेद रक्षोऽधिपतेर्महात्माः
6047131a तं निर्विषाशीविषसंनिकाशं; शान्तार्चिषं सूर्यमिवाप्रकाशम्
6047131c गतश्रियं कृत्तकिरीटकूट;मुवाच रामो युधि राक्षसेन्द्रम्
6047132a कृतं त्वया कर्म महत्सुभीमं; हतप्रवीरश्च कृतस्त्वयाहम्
6047132c तस्मात्परिश्रान्त इति व्यवस्य; न त्वं शरैर्मृत्युवशं नयामि
6047133a स एवमुक्तो हतदर्पहर्षो; निकृत्तचापः स हताश्वसूतः
6047133c शरार्दितः कृत्तमहाकिरीटो; विवेश लङ्कां सहसा स्म राजा
6047134a तस्मिन्प्रविष्टे रजनीचरेन्द्रे; महाबले दानवदेवशत्रौ
6047134c हरीन्विशल्यान्सहलक्ष्मणेन; चकार रामः परमाहवाग्रे
6047135a तस्मिन्प्रभग्ने त्रिदशेन्द्रशत्रौ; सुरासुरा भूतगणा दिशश्च
6047135c ससागराः सर्षिमहोरगाश्च; तथैव भूम्यम्बुचराश्च हृष्टाः
6048001a स प्रविश्य पुरीं लङ्कां रामबाणभयार्दितः
6048001c भग्नदर्पस्तदा राजा बभूव व्यथितेन्द्रियः
6048002a मातंग इव सिंहेन गरुडेनेव पन्नगः
6048002c अभिभूतोऽभवद्राजा राघवेण महात्मना
6048003a ब्रह्मदण्डप्रकाशानां विद्युत्सदृशवर्चसाम्
6048003c स्मरन्राघवबाणानां विव्यथे राक्षसेश्वरः
6048004a स काञ्चनमयं दिव्यमाश्रित्य परमासनम्
6048004c विक्प्रेक्षमाणो रक्षांसि रावणो वाक्यमब्रवीत्
6048005a सर्वं तत्खलु मे मोघं यत्तप्तं परमं तपः
6048005c यत्समानो महेन्द्रेण मानुषेणास्मि निर्जितः
6048006a इदं तद्ब्रह्मणो घोरं वाक्यं मामभ्युपस्थितम्
6048006c मानुषेभ्यो विजानीहि भयं त्वमिति तत्तथा
6048007a देवदानवगन्धर्वैर्यक्षराक्षसपन्नगैः
6048007c अवध्यत्वं मया प्राप्तं मानुषेभ्यो न याचितम्
6048008a एतदेवाभ्युपागम्य यत्नं कर्तुमिहार्हथ
6048008c राक्षसाश्चापि तिष्ठन्तु चर्यागोपुरमूर्धसु
6048009a स चाप्रतिमगम्भीरो देवदानवदर्पहा
6048009c ब्रह्मशापाभिभूतस्तु कुम्भकर्णो विबोध्यताम्
6048010a स पराजितमात्मानं प्रहस्तं च निषूदितम्
6048010c ज्ञात्वा रक्षोबलं भीममादिदेश महाबलः
6048011a द्वारेषु यत्नः क्रियतां प्राकाराश्चाधिरुह्यताम्
6048011c निद्रावशसमाविष्टः कुम्भकर्णो विबोध्यताम्
6048012a नव षट्सप्त चाष्टौ च मासान्स्वपिति राक्षसः
6048012c तं तु बोधयत क्षिप्रं कुम्भकर्णं महाबलम्
6048013a स हि संख्ये महाबाहुः ककुदं सर्वरक्षसाम्
6048013c वानरान्राजपुत्रौ च क्षिप्रमेव वधिष्यति
6048014a कुम्भकर्णः सदा शेते मूढो ग्राम्यसुखे रतः
6048014c रामेणाभिनिरस्तस्य संग्रामोऽस्मिन्सुदारुणे
6048015a भविष्यति न मे शोकः कुम्भकर्णे विबोधिते
6048015c किं करिष्याम्यहं तेन शक्रतुल्यबलेन हि
6048016a ईदृशे व्यसने प्राप्ते यो न साह्याय कल्पते
6048016c ते तु तद्वचनं श्रुत्वा राक्षसेन्द्रस्य राक्षसाः
6048017a जग्मुः परमसंभ्रान्ताः कुम्भकर्णनिवेशनम्
6048017c ते रावणसमादिष्टा मांसशोणितभोजनाः
6048018a गन्धमाल्यांस्तथा भक्ष्यानादाय सहसा ययुः
6048018c तां प्रविश्य महाद्वारां सर्वतो योजनायताम्
6048019a कुम्भकर्णगुहां रम्यां सर्वगन्धप्रवाहिनीम्
6048019c प्रतिष्ठमानाः कृच्छ्रेण यत्नात्प्रविविशुर्गुहाम्
6048020a तां प्रविश्य गुहां रम्यां शुभां काञ्चनकुट्टिमाम्
6048020c ददृशुर्नैरृतव्याघ्रं शयानं भीमदर्शनम्
6048021a ते तु तं विकृतं सुप्तं विकीर्णमिव पर्वतम्
6048021c कुम्भकर्णं महानिद्रं सहिताः प्रत्यबोधयन्
6048022a ऊर्ध्वरोमाञ्चिततनुं श्वसन्तमिव पन्नगम्
6048022c त्रासयन्तं महाश्वासैः शयानं भीमदर्शनम्
6048023a भीमनासापुटं तं तु पातालविपुलाननम्
6048023c ददृशुर्नैरृतव्याघ्रं कुम्भकर्णं महाबलम्
6048024a ततश्चक्रुर्महात्मानः कुम्भकर्णाग्रतस्तदा
6048024c मांसानां मेरुसंकाशं राशिं परमतर्पणम्
6048025a मृगाणां महिषाणां च वराहाणां च संचयान्
6048025c चक्रुर्नैरृतशार्दूला राशिमन्नस्य चाद्भुतम्
6048026a ततः शोणितकुम्भांश्च मद्यानि विविधानि च
6048026c पुरस्तात्कुम्भकर्णस्य चक्रुस्त्रिदशशत्रवः
6048027a लिलिपुश्च परार्ध्येन चन्दनेन परंतपम्
6048027c दिव्यैराच्छादयामासुर्माल्यैर्गन्धैः सुगन्धिभिः
6048028a धूपं सुगन्धं ससृजुस्तुष्टुवुश्च परंतपम्
6048028c जलदा इव चोनेदुर्यातुधानाः सहस्रशः
6048029a शङ्खानापूरयामासुः शशाङ्कसदृशप्रभान्
6048029c तुमुलं युगपच्चापि विनेदुश्चाप्यमर्षिताः
6048030a नेदुरास्फोटयामासुश्चिक्षिपुस्ते निशाचराः
6048030c कुम्भकर्णविबोधार्थं चक्रुस्ते विपुलं स्वनम्
6048031a सशङ्खभेरीपटहप्रणाद;मास्फोटितक्ष्वेडितसिंहनादम्
6048031c दिशो द्रवन्तस्त्रिदिवं किरन्तः; श्रुत्वा विहंगाः सहसा निपेतुः
6048032a यदा भृशं तैर्निनदैर्महात्मा; न कुम्भकर्णो बुबुधे प्रसुप्तः
6048032c ततो मुसुण्डीमुसलानि सर्वे; रक्षोगणास्ते जगृहुर्गदाश्च
6048033a तं शैलशृङ्गैर्मुसलैर्गदाभि;र्वृक्षैस्तलैर्मुद्गरमुष्टिभिश्च
6048033c सुखप्रसुप्तं भुवि कुम्भकर्णं; रक्षांस्युदग्राणि तदा निजघ्नुः
6048034a तस्य निश्वासवातेन कुम्भकर्णस्य रक्षसः
6048034c राक्षसा बलवन्तोऽपि स्थातुं नाशक्नुवन्पुरः
6048035a ततोऽस्य पुरतो गाढं राक्षसा भीमविक्रमाः
6048035c मृदङ्गपणवान्भेरीः शङ्खकुम्भगणांस्तथा
6048035e दशराक्षससाहस्रं युगपत्पर्यवादयन्
6048036a नीलाञ्जनचयाकारं ते तु तं प्रत्यबोधयन्
6048036c अभिघ्नन्तो नदन्तश्च नैव संविविदे तु सः
6048037a यदा चैनं न शेकुस्ते प्रतिबोधयितुं तदा
6048037c ततो गुरुतरं यत्नं दारुणं समुपाक्रमन्
6048038a अश्वानुष्ट्रान्खरान्नागाञ्जघ्नुर्दण्डकशाङ्कुशैः
6048038c भेरीशङ्खमृदङ्गांश्च सर्वप्राणैरवादयन्
6048039a निजघ्नुश्चास्य गात्राणि महाकाष्ठकटं करैः
6048039c मुद्गरैर्मुसलैश्चैव सर्वप्राणसमुद्यतैः
6048040a तेन शब्देन महता लङ्का समभिपूरिता
6048040c सपर्वतवना सर्वा सोऽपि नैव प्रबुध्यते
6048041a ततः सहस्रं भेरीणां युगपत्समहन्यत
6048041c मृष्टकाञ्चनकोणानामसक्तानां समन्ततः
6048042a एवमप्यतिनिद्रस्तु यदा नैव प्रबुध्यत
6048042c शापस्य वशमापन्नस्ततः क्रुद्धा निशाचराः
6048043a महाक्रोधसमाविष्टाः सर्वे भीमपराक्रमाः
6048043c तद्रक्षोबोधयिष्यन्तश्चक्रुरन्ये पराक्रमम्
6048044a अन्ये भेरीः समाजघ्नुरन्ये चक्रुर्महास्वनम्
6048044c केशानन्ये प्रलुलुपुः कर्णावन्ये दशन्ति च
6048044e न कुम्भकर्णः पस्पन्दे महानिद्रावशं गतः
6048045a अन्ये च बलिनस्तस्य कूटमुद्गरपाणयः
6048045c मूर्ध्नि वक्षसि गात्रेषु पातयन्कूटमुद्गरान्
6048046a रज्जुबन्धनबद्धाभिः शतघ्नीभिश्च सर्वतः
6048046c वध्यमानो महाकायो न प्राबुध्यत राक्षसः
6048047a वारणानां सहस्रं तु शरीरेऽस्य प्रधावितम्
6048047c कुम्भकर्णस्ततो बुद्धः स्पर्शं परमबुध्यत
6048048a स पात्यमानैर्गिरिशृङ्गवृक्षै;रचिन्तयंस्तान्विपुलान्प्रहारान्
6048048c निद्राक्षयात्क्षुद्भयपीडितश्च; विजृम्भमाणः सहसोत्पपात
6048049a स नागभोगाचलशृङ्गकल्पौ; विक्षिप्य बाहू गिरिशृङ्गसारौ
6048049c विवृत्य वक्त्रं वडवामुखाभं; निशाचरोऽसौ विकृतं जजृम्भे
6048050a तस्य जाजृम्भमाणस्य वक्त्रं पातालसंनिभम्
6048050c ददृशे मेरुशृङ्गाग्रे दिवाकर इवोदितः
6048051a विजृम्भमाणोऽतिबलः प्रतिबुद्धो निशाचरः
6048051c निश्वासश्चास्य संजज्ञे पर्वतादिव मारुतः
6048052a रूपमुत्तिष्ठतस्तस्य कुम्भकर्णस्य तद्बभौ
6048052c तपान्ते सबलाकस्य मेघस्येव विवर्षतः
6048053a तस्य दीप्ताग्निसदृशे विद्युत्सदृशवर्चसी
6048053c ददृशाते महानेत्रे दीप्ताविव महाग्रहौ
6048054a आदद्बुभुक्षितो मांसं शोणितं तृषितोऽपिबत्
6048054c मेदः कुम्भं च मद्यं च पपौ शक्ररिपुस्तदा
6048055a ततस्तृप्त इति ज्ञात्वा समुत्पेतुर्निशाचराः
6048055c शिरोभिश्च प्रणम्यैनं सर्वतः पर्यवारयन्
6048056a स सर्वान्सान्त्वयामास नैरृतान्नैरृतर्षभः
6048056c बोधनाद्विस्मितश्चापि राक्षसानिदमब्रवीत्
6048057a किमर्थमहमाहत्य भवद्भिः प्रतिबोधितः
6048057c कच्चित्सुकुशलं राज्ञो भयं वा नेह किंचन
6048058a अथ वा ध्रुवमन्येभ्यो भयं परमुपस्थितम्
6048058c यदर्थमेव त्वरितैर्भवद्भिः प्रतिबोधितः
6048059a अद्य राक्षसराजस्य भयमुत्पाटयाम्यहम्
6048059c पातयिष्ये महेन्द्रं वा शातयिष्ये तथानलम्
6048060a न ह्यल्पकारणे सुप्तं बोधयिष्यति मां भृशम्
6048060c तदाख्यातार्थतत्त्वेन मत्प्रबोधनकारणम्
6048061a एवं ब्रुवाणं संरब्धं कुम्भकर्णमरिंदमम्
6048061c यूपाक्षः सचिवो राज्ञः कृताञ्जलिरुवाच ह
6048062a न नो देवकृतं किंचिद्भयमस्ति कदाचन
6048062c न दैत्यदानवेभ्यो वा भयमस्ति हि तादृशम्
6048062e यादृशं मानुषं राजन्भयमस्मानुपस्थितम्
6048063a वानरैः पर्वताकारैर्लङ्केयं परिवारिता
6048063c सीताहरणसंतप्ताद्रामान्नस्तुमुलं भयम्
6048064a एकेन वानरेणेयं पूर्वं दग्धा महापुरी
6048064c कुमारो निहतश्चाक्षः सानुयात्रः सकुञ्जरः
6048065a स्वयं रक्षोऽधिपश्चापि पौलस्त्यो देवकण्टकः
6048065c मृतेति संयुगे मुक्तारामेणादित्यतेजसा
6048066a यन्न देवैः कृतो राजा नापि दैत्यैर्न दानवैः
6048066c कृतः स इह रामेण विमुक्तः प्राणसंशयात्
6048067a स यूपाक्षवचः श्रुत्वा भ्रातुर्युधि पराजयम्
6048067c कुम्भकर्णो विवृत्ताक्षो यूपाक्षमिदमब्रवीत्
6048068a सर्वमद्यैव यूपाक्ष हरिसैन्यं सलक्ष्मणम्
6048068c राघवं च रणे हत्वा पश्चाद्द्रक्ष्यामि रावणम्
6048069a राक्षसांस्तर्पयिष्यामि हरीणां मांसशोणितैः
6048069c रामलक्ष्मणयोश्चापि स्वयं पास्यामि शोणितम्
6048070a तत्तस्य वाक्यं ब्रुवतो निशम्य; सगर्वितं रोषविवृद्धदोषम्
6048070c महोदरो नैरृतयोधमुख्यः; कृताञ्जलिर्वाक्यमिदं बभाषे
6048071a रावणस्य वचः श्रुत्वा गुणदोषु विमृश्य च
6048071c पश्चादपि महाबाहो शत्रून्युधि विजेष्यसि
6048072a महोदरवचः श्रुत्वा राक्षसैः परिवारितः
6048072c कुम्भकर्णो महातेजाः संप्रतस्थे महाबलः
6048073a तं समुत्थाप्य भीमाक्षं भीमरूपपराक्रमम्
6048073c राक्षसास्त्वरिता जग्मुर्दशग्रीवनिवेशनम्
6048074a ततो गत्वा दशग्रीवमासीनं परमासने
6048074c ऊचुर्बद्धाञ्जलिपुटाः सर्व एव निशाचराः
6048075a प्रबुद्धः कुम्भकर्णोऽसौ भ्राता ते राक्षसर्षभ
6048075c कथं तत्रैव निर्यातु द्रक्ष्यसे तमिहागतम्
6048076a रावणस्त्वब्रवीद्धृष्टो यथान्यायं च पूजितम्
6048076c द्रष्टुमेनमिहेच्छामि यथान्यायं च पूजितम्
6048077a तथेत्युक्त्वा तु ते सर्वे पुनरागम्य राक्षसाः
6048077c कुम्भकर्णमिदं वाक्यमूचू रावणचोदिताः
6048078a द्रष्टुं त्वां काङ्क्षते राजा सर्वराक्षसपुंगवः
6048078c गमने क्रियतां बुद्धिर्भ्रातरं संप्रहर्षय
6048079a कुम्भकर्णस्तु दुर्धर्षो भ्रातुराज्ञाय शासनम्
6048079c तथेत्युक्त्वा महावीर्यः शयनादुत्पपात ह
6048080a प्रक्षाल्य वदनं हृष्टः स्नातः परमभूषितः
6048080c पिपासुस्त्वरयामास पानं बलसमीरणम्
6048081a ततस्ते त्वरितास्तस्य राज्षसा रावणाज्ञया
6048081c मद्यं भक्ष्यांश्च विविधान्क्षिप्रमेवोपहारयन्
6048082a पीत्वा घटसहस्रं स गमनायोपचक्रमे
6048083a ईषत्समुत्कटो मत्तस्तेजोबलसमन्वितः
6048083c कुम्भकर्णो बभौ हृष्टः कालान्तकयमोपमः
6048084a भ्रातुः स भवनं गच्छन्रक्षोबलसमन्वितः
6048084c कुम्भकर्णः पदन्यासैरकम्पयत मेदिनीम्
6048085a स राजमार्गं वपुषा प्रकाशय;न्सहस्ररश्मिर्धरणीमिवांशुभिः
6048085c जगाम तत्राञ्जलिमालया वृतः; शतक्रतुर्गेहमिव स्वयम्भुवः
6048086a केचिच्छरण्यं शरणं स्म रामं; व्रजन्ति केचिद्व्यथिताः पतन्ति
6048086c केचिद्दिशः स्म व्यथिताः प्रयान्ति; केचिद्भयार्ता भुवि शेरते स्म
6048087a तमद्रिशृङ्गप्रतिमं किरीटिनं; स्पृशन्तमादित्यमिवात्मतेजसा
6048087c वनौकसः प्रेक्ष्य विवृद्धमद्भुतं; भयार्दिता दुद्रुविरे ततस्ततः
6049001a ततो रामो महातेजा धनुरादाय वीर्यवान्
6049001c किरीटिनं महाकायं कुम्भकर्णं ददर्श ह
6049002a तं दृष्ट्वा राक्षसश्रेष्ठं पर्वताकारदर्शनम्
6049002c क्रममाणमिवाकाशं पुरा नारायणं प्रभुम्
6049003a सतोयाम्बुदसंकाशं काञ्चनाङ्गदभूषणम्
6049003c दृष्ट्वा पुनः प्रदुद्राव वानराणां महाचमूः
6049004a विद्रुतां वाहिनीं दृष्ट्वा वर्धमानं च राक्षसं
6049004c सविस्मयमिदं रामो विभीषणमुवाच ह
6049005a कोऽसौ पर्वतसंकशः किरीटी हरिलोचनः
6049005c लङ्कायां दृश्यते वीरः सविद्युदिव तोयदः
6049006a पृथिव्याः केतुभूतोऽसौ महानेकोऽत्र दृश्यते
6049006c यं दृष्ट्वा वानराः सर्वे विद्रवन्ति ततस्ततः
6049007a आचक्ष्व मे महान्कोऽसौ रक्षो वा यदि वासुरः
6049007c न मयैवंविधं भूतं दृष्टपूर्वं कदाचन
6049008a स पृष्टो राजपुत्रेण रामेणाक्लिष्टकारिणा
6049008c विभीषणो महाप्राज्ञः काकुत्स्थमिदमब्रवीत्
6049009a येन वैवस्वतो युद्धे वासवश्च पराजितः
6049009c सैष विश्रवसः पुत्रः कुम्भकर्णः प्रतापवान्
6049010a एतेन देवा युधि दानवाश्च; यक्षा भुजंगाः पिशिताशनाश्च
6049010c गन्धर्वविद्याधरकिंनराश्च; सहस्रशो राघव संप्रभग्नाः
6049011a शूलपाणिं विरूपाक्षं कुम्भकर्णं महाबलम्
6049011c हन्तुं न शेकुस्त्रिदशाः कालोऽयमिति मोहिताः
6049012a प्रकृत्या ह्येष तेजस्वी कुम्भकर्णो महाबलः
6049012c अन्येषां राक्षसेन्द्राणां वरदानकृतं बलम्
6049013a एतेन जातमात्रेण क्षुधार्तेन महात्मना
6049013c भक्षितानि सहस्राणि सत्त्वानां सुबहून्यपि
6049014a तेषु संभक्ष्यमाणेषु प्रजा भयनिपीडिताः
6049014c यान्ति स्म शरणं शक्रं तमप्यर्थं न्यवेदयन्
6049015a स कुम्भकर्णं कुपितो महेन्द्रो; जघान वज्रेण शितेन वज्री
6049015c स शक्रवज्राभिहतो महात्मा; चचाल कोपाच्च भृशं ननाद
6049016a तस्य नानद्यमानस्य कुम्भकर्णस्य धीमतः
6049016c श्रुत्वा निनादं वित्रस्ता भूयो भूमिर्वितत्रसे
6049017a ततः कोपान्महेन्द्रस्य कुम्भकर्णो महाबलः
6049017c विकृष्यैरावताद्दन्तं जघानोरसि वासवम्
6049018a कुम्भकर्णप्रहारार्तो विचचाल स वासवः
6049018c ततो विषेदुः सहसा देवब्रह्मर्षिदानवाः
6049019a प्रजाभिः सह शक्रश्च ययौ स्थानं स्वयम्भुवः
6049019c कुम्भकर्णस्य दौरात्म्यं शशंसुस्ते प्रजापतेः
6049019e प्रजानां भक्षणं चापि देवानां चापि धर्षणम्
6049020a एवं प्रजा यदि त्वेष भक्षयिष्यति नित्यशः
6049020c अचिरेणैव कालेन शून्यो लोको भविष्यति
6049021a वासवस्य वचः श्रुत्वा सर्वलोकपितामहः
6049021c रक्षांस्यावाहयामास कुम्भकर्णं ददर्श ह
6049022a कुम्भकर्णं समीक्ष्यैव वितत्रास प्रजापतिः
6049022c दृष्ट्वा निश्वस्य चैवेदं स्वयम्भूरिदमब्रवीत्
6049023a ध्रुवं लोकविनाशाय पौरस्त्येनासि निर्मितः
6049023c तस्मात्त्वमद्य प्रभृति मृतकल्पः शयिष्यसि
6049023e ब्रह्मशापाभिभूतोऽथ निपपाताग्रतः प्रभोः
6049024a ततः परमसंभ्रान्तो रावणो वाक्यमब्रवीत्
6049024c विवृद्धः काञ्चनो वृक्षः फलकाले निकृत्यते
6049025a न नप्तारं स्वकं न्याय्यं शप्तुमेवं प्रजापते
6049025c न मिथ्यावचनश्च त्वं स्वप्स्यत्येष न संशयः
6049025e कालस्तु क्रियतामस्य शयने जागरे तथा
6049026a रावणस्य वचः श्रुत्वा स्वयम्भूरिदमब्रवीत्
6049026c शयिता ह्येष षण्मासानेकाहं जागरिष्यति
6049027a एकेनाह्ना त्वसौ वीरश्चरन्भूमिं बुभुक्षितः
6049027c व्यात्तास्यो भक्षयेल्लोकान्संक्रुद्ध इव पावकः
6049028a सोऽसौ व्यसनमापन्नः कुम्भकर्णमबोधयत्
6049028c त्वत्पराक्रमभीतश्च राजा संप्रति रावणः
6049029a स एष निर्गतो वीरः शिबिराद्भीमविक्रमः
6049029c वानरान्भृशसंक्रुद्धो भक्षयन्परिधावति
6049030a कुम्भकर्णं समीक्ष्यैव हरयो विप्रदुद्रुवुः
6049030c कथमेनं रणे क्रुद्धं वारयिष्यन्ति वानराः
6049031a उच्यन्तां वानराः सर्वे यन्त्रमेतत्समुच्छ्रितम्
6049031c इति विज्ञाय हरयो भविष्यन्तीह निर्भयाः
6049032a विभीषणवचः श्रुत्वा हेतुमत्सुमुखोद्गतम्
6049032c उवाच राघवो वाक्यं नीलं सेनापतिं तदा
6049033a गच्छ सैन्यानि सर्वाणि व्यूह्य तिष्ठस्व पावके
6049033c द्वाराण्यादाय लङ्कायाश्चर्याश्चाप्यथ संक्रमान्
6049034a शैलशृङ्गाणि वृक्षांश्च शिलाश्चाप्युपसंहरन्
6049034c तिष्ठन्तु वानराः सर्वे सायुधाः शैलपाणयः
6049035a राघवेण समादिष्टो नीलो हरिचमूपतिः
6049035c शशास वानरानीकं यथावत्कपिकुञ्जरः
6049036a ततो गवाक्षः शरभो हनुमानङ्गदो नलः
6049036c शैलशृङ्गाणि शैलाभा गृहीत्वा द्वारमभ्ययुः
6049037a ततो हरीणां तदनीकमुग्रं; रराज शैलोद्यतवृक्षहस्तम्
6049037c गिरेः समीपानुगतं यथैव; महन्महाम्भोधरजालमुग्रम्
6050001a स तु राक्षसशार्दूलो निद्रामदसमाकुलः
6050001c राजमार्गं श्रिया जुष्टं ययौ विपुलविक्रमः
6050002a राक्षसानां सहस्रैश्च वृतः परमदुर्जयः
6050002c गृहेभ्यः पुष्पवर्षेण कार्यमाणस्तदा ययौ
6050003a स हेमजालविततं भानुभास्वरदर्शनम्
6050003c ददर्श विपुलं रम्यं राक्षसेन्द्रनिवेशनम्
6050004a स तत्तदा सूर्य इवाभ्रजालं; प्रविश्य रक्षोऽधिपतेर्निवेशनम्
6050004c ददर्श दूरेऽग्रजमासनस्थं; स्वयम्भुवं शक्र इवासनस्थम्
6050005a सोऽभिगम्य गृहं भ्रातुः कक्ष्यामभिविगाह्य च
6050005c ददर्शोद्विग्नमासीनं विमाने पुष्पके गुरुम्
6050006a अथ दृष्ट्वा दशग्रीवः कुम्भकर्णमुपस्थितम्
6050006c तूर्णमुत्थाय संहृष्टः संनिकर्षमुपानयत्
6050007a अथासीनस्य पर्यङ्के कुम्भकर्णो महाबलः
6050007c भ्रातुर्ववन्दे चरणां किं कृत्यमिति चाब्रवीत्
6050007e उत्पत्य चैनं मुदितो रावणः परिषस्वजे
6050008a स भ्रात्रा संपरिष्वक्तो यथावच्चाभिनन्दितः
6050008c कुम्भकर्णः शुभं दिव्यं प्रतिपेदे वरासनम्
6050009a स तदासनमाश्रित्य कुम्भकर्णो महाबलः
6050009c संरक्तनयनः कोपाद्रावणं वाक्यमब्रवीत्
6050010a किमर्थमहमादृत्य त्वया राजन्प्रबोधितः
6050010c शंस कस्माद्भयं तेऽस्ति कोऽद्य प्रेतो भविष्यति
6050011a भ्रातरं रावणः क्रुद्धं कुम्भकर्णमवस्थितम्
6050011c ईषत्तु परिवृत्ताभ्यां नेत्राभ्यां वाक्यमब्रवीत्
6050012a अद्य ते सुमहान्कालः शयानस्य महाबल
6050012c सुखितस्त्वं न जानीषे मम रामकृतं भयम्
6050013a एष दाशरथी रामः सुग्रीवसहितो बली
6050013c समुद्रं सबलस्तीर्त्वा मूलं नः परिकृन्तति
6050014a हन्त पश्यस्व लङ्काया वनान्युपवनानि च
6050014c सेतुना सुखमागम्य वानरैकार्णवं कृतम्
6050015a ये राक्षसा मुख्यतमा हतास्ते वानरैर्युधि
6050015c वानराणां क्षयं युद्धे न पश्यामि कदाचन
6050016a सर्वक्षपितकोशं च स त्वमभ्यवपद्य माम्
6050016c त्रायस्वेमां पुरीं लङ्कां बालवृद्धावशेषिताम्
6050017a भ्रातुरर्थे महाबाहो कुरु कर्म सुदुष्करम्
6050017c मयैवं नोक्तपूर्वो हि कश्चिद्भ्रातः परंतप
6050017e त्वय्यस्ति मम च स्नेहः परा संभावना च मे
6050018a देवासुरविमर्देषु बहुशो राक्षसर्षभ
6050018c त्वया देवाः प्रतिव्यूह्य निर्जिताश्चासुरा युधि
6050018e न हि ते सर्वभूतेषु दृश्यते सदृशो बली
6050019a कुरुष्व मे प्रियहितमेतदुत्तमं; यथाप्रियं प्रियरणबान्धवप्रिय
6050019c स्वतेजसा विधम सपत्नवाहिनीं; शरद्घनं पवन इवोद्यतो महान्
6051001a तस्य राक्षसराजस्य निशम्य परिदेवितम्
6051001c कुम्भकर्णो बभाषेऽथ वचनं प्रजहास च
6051002a दृष्टो दोषो हि योऽस्माभिः पुरा मन्त्रविनिर्णये
6051002c हितेष्वनभियुक्तेन सोऽयमासादितस्त्वया
6051003a शीघ्रं खल्वभ्युपेतं त्वां फलं पापस्य कर्मणः
6051003c निरयेष्वेव पतनं यथा दुष्कृतकर्मणः
6051004a प्रथमं वै महाराज कृत्यमेतदचिन्तितम्
6051004c केवलं वीर्यदर्पेण नानुबन्धो विचारितः
6051005a यः पश्चात्पूर्वकार्याणि कुर्यादैश्वर्यमास्थितः
6051005c पूर्वं चोत्तरकार्याणि न स वेद नयानयौ
6051006a देशकालविहीनानि कर्माणि विपरीतवत्
6051006c क्रियमाणानि दुष्यन्ति हवींष्यप्रयतेष्विव
6051007a त्रयाणां पञ्चधा योगं कर्मणां यः प्रपश्यति
6051007c सचिवैः समयं कृत्वा स सभ्ये वर्तते पथि
6051008a यथागमं च यो राजा समयं विचिकीर्षति
6051008c बुध्यते सचिवान्बुद्ध्या सुहृदश्चानुपश्यति
6051009a धर्ममर्थं च कामं च सर्वान्वा रक्षसां पते
6051009c भजते पुरुषः काले त्रीणि द्वन्द्वानि वा पुनः
6051010a त्रिषु चैतेषु यच्छ्रेष्ठं श्रुत्वा तन्नावबुध्यते
6051010c राजा वा राजमात्रो वा व्यर्थं तस्य बहुश्रुतम्
6051011a उपप्रदानं सान्त्वं वा भेदं काले च विक्रमम्
6051011c योगं च रक्षसां श्रेष्ठ तावुभौ च नयानयौ
6051012a काले धर्मार्थकामान्यः संमन्त्र्य सचिवैः सह
6051012c निषेवेतात्मवाँल्लोके न स व्यसनमाप्नुयात्
6051013a हितानुबन्धमालोक्य कार्याकार्यमिहात्मनः
6051013c राजा सहार्थतत्त्वज्ञैः सचिवैः सह जीवति
6051014a अनभिज्ञाय शास्त्रार्थान्पुरुषाः पशुबुद्धयः
6051014c प्रागल्भ्याद्वक्तुमिच्छन्ति मन्त्रेष्वभ्यन्तरीकृताः
6051015a अशास्त्रविदुषां तेषां न कार्यमहितं वचः
6051015c अर्थशास्त्रानभिज्ञानां विपुलां श्रियमिच्छताम्
6051016a अहितं च हिताकारं धार्ष्ट्याज्जल्पन्ति ये नराः
6051016c अवेक्ष्य मन्त्रबाह्यास्ते कर्तव्याः कृत्यदूषणाः
6051017a विनाशयन्तो भर्तारं सहिताः शत्रुभिर्बुधैः
6051017c विपरीतानि कृत्यानि कारयन्तीह मन्त्रिणः
6051018a तान्भर्ता मित्रसंकाशानमित्रान्मन्त्रनिर्णये
6051018c व्यवहारेण जानीयात्सचिवानुपसंहितान्
6051019a चपलस्येह कृत्यानि सहसानुप्रधावतः
6051019c छिद्रमन्ये प्रपद्यन्ते क्रौञ्चस्य खमिव द्विजाः
6051020a यो हि शत्रुमवज्ञाय नात्मानमभिरक्षति
6051020c अवाप्नोति हि सोऽनर्थान्स्थानाच्च व्यवरोप्यते
6051021a तत्तु श्रुत्वा दशग्रीवः कुम्भकर्णस्य भाषितम्
6051021c भ्रुकुटिं चैव संचक्रे क्रुद्धश्चैनमुवाच ह
6051022a मान्यो गुरुरिवाचार्यः किं मां त्वमनुशासति
6051022c किमेवं वाक्श्रमं कृत्वा काले युक्तं विधीयताम्
6051023a विभ्रमाच्चित्तमोहाद्वा बलवीर्याश्रयेण वा
6051023c नाभिपन्नमिदानीं यद्व्यर्थास्तस्य पुनः कृथाः
6051024a अस्मिन्काले तु यद्युक्तं तदिदानीं विधीयताम्
6051024c ममापनयजं दोषं विक्रमेण समीकुरु
6051025a यदि खल्वस्ति मे स्नेहो भ्रातृत्वं वावगच्छसि
6051025c यदि वा कार्यमेतत्ते हृदि कार्यतमं मतम्
6051026a स सुहृद्यो विपन्नार्थं दीनमभ्यवपद्यते
6051026c स बन्धुर्योऽपनीतेषु साहाय्यायोपकल्पते
6051027a तमथैवं ब्रुवाणं तु वचनं धीरदारुणम्
6051027c रुष्टोऽयमिति विज्ञाय शनैः श्लक्ष्णमुवाच ह
6051028a अतीव हि समालक्ष्य भ्रातरं क्षुभितेन्द्रियम्
6051028c कुम्भकर्णः शनैर्वाक्यं बभाषे परिसान्त्वयन्
6051029a अलं राक्षसराजेन्द्र संतापमुपपद्य ते
6051029c रोषं च संपरित्यज्य स्वस्थो भवितुमर्हसि
6051030a नैतन्मनसि कर्तव्व्यं मयि जीवति पार्थिव
6051030c तमहं नाशयिष्यामि यत्कृते परितप्यसे
6051031a अवश्यं तु हितं वाच्यं सर्वावस्थं मया तव
6051031c बन्धुभावादभिहितं भ्रातृस्नेहाच्च पार्थिव
6051032a सदृशं यत्तु कालेऽस्मिन्कर्तुं स्निग्धेन बन्धुना
6051032c शत्रूणां कदनं पश्य क्रियमाणं मया रणे
6051033a अद्य पश्य महाबाहो मया समरमूर्धनि
6051033c हते रामे सह भ्रात्रा द्रवन्तीं हरिवाहिनीम्
6051034a अद्य रामस्य तद्दृष्ट्वा मयानीतं रणाच्छिरः
6051034c सुखीभव महाबाहो सीता भवतु दुःखिता
6051035a अद्य रामस्य पश्यन्तु निधनं सुमहत्प्रियम्
6051035c लङ्कायां राक्षसाः सर्वे ये ते निहतबान्धवाः
6051036a अद्य शोकपरीतानां स्वबन्धुवधकारणात्
6051036c शत्रोर्युधि विनाशेन करोम्यस्रप्रमार्जनम्
6051037a अद्य पर्वतसंकाशं ससूर्यमिव तोयदम्
6051037c विकीर्णं पश्य समरे सुग्रीवं प्लवगेश्वरम्
6051038a न परः प्रेषणीयस्ते युद्धायातुल विक्रम
6051038c अहमुत्सादयिष्यामि शत्रूंस्तव महाबल
6051039a यदि शक्रो यदि यमो यदि पावकमारुतौ
6051039c तानहं योधयिष्यामि कुबेर वरुणावपि
6051040a गिरिमात्रशरीरस्य शितशूलधरस्य मे
6051040c नर्दतस्तीक्ष्णदंष्ट्रस्य बिभीयाच्च पुरंदरः
6051041a अथ वा त्यक्तशस्त्रस्य मृद्गतस्तरसा रिपून्
6051041c न मे प्रतिमुखे कश्चिच्छक्तः स्थातुं जिजीविषुः
6051042a नैव शक्त्या न गदया नासिना न शितैः शरैः
6051042c हस्ताभ्यामेव संरब्धो हनिष्याम्यपि वज्रिणम्
6051043a यदि मे मुष्टिवेगं स राघवोऽद्य सहिष्यति
6051043c ततः पास्यन्ति बाणौघा रुधिरं राघवस्य ते
6051044a चिन्तया बाध्यसे राजन्किमर्थं मयि तिष्ठति
6051044c सोऽहं शत्रुविनाशाय तव निर्यातुमुद्यतः
6051045a मुञ्च रामाद्भयं राजन्हनिष्यामीह संयुगे
6051045c राघवं लक्ष्मणं चैव सुग्रीवं च महाबलम्
6051045e असाधारणमिच्छामि तव दातुं महद्यशः
6051046a वधेन ते दाशरथेः सुखावहं; सुखं समाहर्तुमहं व्रजामि
6051046c निहत्य रामं सहलक्ष्मणेन; खादामि सर्वान्हरियूथमुख्यान्
6051047a रमस्व कामं पिब चाग्र्यवारुणीं; कुरुष्व कृत्यानि विनीयतां ज्वरः
6051047c मयाद्य रामे गमिते यमक्षयं; चिराय सीता वशगा भविष्यति
6052001a तदुक्तमतिकायस्य बलिनो बाहुशालिनः
6052001c कुम्भकर्णस्य वचनं श्रुत्वोवाच महोदरः
6052002a कुम्भकर्णकुले जातो धृष्टः प्राकृतदर्शनः
6052002c अवलिप्तो न शक्नोषि कृत्यं सर्वत्र वेदितुम्
6052003a न हि राजा न जानीते कुम्भकर्ण नयानयौ
6052003c त्वं तु कैशोरकाद्धृष्टः केवलं वक्तुमिच्छसि
6052004a स्थानं वृद्धिं च हानिं च देशकालविभागवित्
6052004c आत्मनश्च परेषां च बुध्यते राक्षसर्षभ
6052005a यत्तु शक्यं बलवता कर्तुं प्राकृतबुद्धिना
6052005c अनुपासितवृद्धेन कः कुर्यात्तादृशं बुधः
6052006a यांस्तु धर्मार्थकामांस्त्वं ब्रवीषि पृथगाश्रयान्
6052006c अनुबोद्धुं स्वभावेन न हि लक्षणमस्ति ते
6052007a कर्म चैव हि सर्वेषां कारणानां प्रयोजनम्
6052007c श्रेयः पापीयसां चात्र फलं भवति कर्मणाम्
6052008a निःश्रेयस फलावेव धर्मार्थावितरावपि
6052008c अधर्मानर्थयोः प्राप्तिः फलं च प्रत्यवायिकम्
6052009a ऐहलौकिकपारत्र्यं कर्म पुम्भिर्निषेव्यते
6052009c कर्माण्यपि तु कल्प्यानि लभते काममास्थितः
6052010a तत्र कॢप्तमिदं राज्ञा हृदि कार्यं मतं च नः
6052010c शत्रौ हि साहसं यत्स्यात्किमिवात्रापनीयते
6052011a एकस्यैवाभियाने तु हेतुर्यः प्रकृतस्त्वया
6052011c तत्राप्यनुपपन्नं ते वक्ष्यामि यदसाधु च
6052012a येन पूर्वं जनस्थाने बहवोऽतिबला हताः
6052012c राक्षसा राघवं तं त्वं कथमेको जयिष्यसि
6052013a ये पुरा निर्जितास्तेन जनस्थाने महौजसः
6052013c राक्षसांस्तान्पुरे सर्वान्भीतानद्यापि पश्यसि
6052014a तं सिंहमिव संक्रुद्धं रामं दशरथात्मजम्
6052014c सर्पं सुप्तमिवाबुद्ध्या प्रबोधयितुमिच्छसि
6052015a ज्वलन्तं तेजसा नित्यं क्रोधेन च दुरासदम्
6052015c कस्तं मृत्युमिवासह्यमासादयितुमर्हति
6052016a संशयस्थमिदं सर्वं शत्रोः प्रतिसमासने
6052016c एकस्य गमनं तत्र न हि मे रोचते तव
6052017a हीनार्थस्तु समृद्धार्थं को रिपुं प्राकृतो यथा
6052017c निश्चितं जीवितत्यागे वशमानेतुमिच्छति
6052018a यस्य नास्ति मनुष्येषु सदृशो राक्षसोत्तम
6052018c कथमाशंससे योद्धुं तुल्येनेन्द्रविवस्वतोः
6052019a एवमुक्त्वा तु संरब्धं कुम्भकर्णं महोदरः
6052019c उवाच रक्षसां मध्ये रावणो लोकरावणम्
6052020a लब्ध्वा पुनस्तां वैदेहीं किमर्थं त्वं प्रजल्पसि
6052020c यदेच्छसि तदा सीता वशगा ते भविष्यति
6052021a दृष्टः कश्चिदुपायो मे सीतोपस्थानकारकः
6052021c रुचितश्चेत्स्वया बुद्ध्या राक्षसेश्वर तं शृणु
6052022a अहं द्विजिह्वः संह्रादी कुम्भकर्णो वितर्दनः
6052022c पञ्चरामवधायैते निर्यान्तीत्यवघोषय
6052023a ततो गत्वा वयं युद्धं दास्यामस्तस्य यत्नतः
6052023c जेष्यामो यदि ते शत्रून्नोपायैः कृत्यमस्ति नः
6052024a अथ जीवति नः शत्रुर्वयं च कृतसंयुगाः
6052024c ततः समभिपत्स्यामो मनसा यत्समीक्षितुम्
6052025a वयं युद्धादिहैष्यामो रुधिरेण समुक्षिताः
6052025c विदार्य स्वतनुं बाणै रामनामाङ्कितैः शितैः
6052026a भक्षितो राघवोऽस्माभिर्लक्ष्मणश्चेति वादिनः
6052026c तव पादौ ग्रहीष्यामस्त्वं नः काम प्रपूरय
6052027a ततोऽवघोषय पुरे गजस्कन्धेन पार्थिव
6052027c हतो रामः सह भ्रात्रा ससैन्य इति सर्वतः
6052028a प्रीतो नाम ततो भूत्वा भृत्यानां त्वमरिंदम
6052028c भोगांश्च परिवारांश्च कामांश्च वसुदापय
6052029a ततो माल्यानि वासांसि वीराणामनुलेपनम्
6052029c पेयं च बहु योधेभ्यः स्वयं च मुदितः पिब
6052030a ततोऽस्मिन्बहुलीभूते कौलीने सर्वतो गते
6052030c प्रविश्याश्वास्य चापि त्वं सीतां रहसि सान्त्वय
6052030e धनधान्यैश्च कामैश्च रत्नैश्चैनां प्रलोभय
6052031a अनयोपधया राजन्भयशोकानुबन्धया
6052031c अकामा त्वद्वशं सीता नष्टनाथा गमिष्यति
6052032a रञ्जनीयं हि भर्तारं विनष्टमवगम्य सा
6052032c नैराश्यात्स्त्रीलघुत्वाच्च त्वद्वशं प्रतिपत्स्यते
6052033a सा पुरा सुखसंवृद्धा सुखार्हा दुःखकर्षिता
6052033c त्वय्यधीनः सुखं ज्ञात्वा सर्वथोपगमिष्यति
6052034a एतत्सुनीतं मम दर्शनेन; रामं हि दृष्ट्वैव भवेदनर्थः
6052034c इहैव ते सेत्स्यति मोत्सुको भू;र्महानयुद्धेन सुखस्य लाभः
6052035a अनष्टसैन्यो ह्यनवाप्तसंशयो; रिपूनयुद्धेन जयञ्जनाधिप
6052035c यशश्च पुण्यं च महन्महीपते; श्रियं च कीर्तिं च चिरं समश्नुते
6053001a स तथोक्तस्तु निर्भर्त्स्य कुम्भकर्णो महोदरम्
6053001c अब्रवीद्राक्षसश्रेष्ठं भ्रातरं रावणं ततः
6053002a सोऽहं तव भयं घोरं वधात्तस्य दुरात्मनः
6053002c रामस्याद्य प्रमार्जामि निर्वैरस्त्वं सुखीभव
6053003a गर्जन्ति न वृथा शूर निर्जला इव तोयदाः
6053003c पश्य संपाद्यमानं तु गर्जितं युधि कर्मणा
6053004a न मर्षयति चात्मानं संभावयति नात्मना
6053004c अदर्शयित्वा शूरास्तु कर्म कुर्वन्ति दुष्करम्
6053005a विक्लवानामबुद्धीनां राज्ञां पण्डितमानिनाम्
6053005c शृण्वतामादित इदं त्वद्विधानां महोदर
6053006a युद्धे कापुरुषैर्नित्यं भवद्भिः प्रियवादिभिः
6053006c राजानमनुगच्छद्भिः कृत्यमेतद्विनाशितम्
6053007a राजशेषा कृता लङ्का क्षीणः कोशो बलं हतम्
6053007c राजानमिममासाद्य सुहृच्चिह्नममित्रकम्
6053008a एष निर्याम्यहं युद्धमुद्यतः शत्रुनिर्जये
6053008c दुर्नयं भवतामद्य समीकर्तुं महाहवे
6053009a एवमुक्तवतो वाक्यं कुम्भकर्णस्य धीमतः
6053009c प्रत्युवाच ततो वाक्यं प्रहसन्राक्षसाधिपः
6053010a महोदरोऽयं रामात्तु परित्रस्तो न संशयः
6053010c न हि रोचयते तात युद्धं युद्धविशारद
6053011a कश्चिन्मे त्वत्समो नास्ति सौहृदेन बलेन च
6053011c गच्छ शत्रुवधाय त्वं कुम्भकर्णजयाय च
6053012a आददे निशितं शूलं वेगाच्छत्रुनिबर्हणः
6053012c सर्वकालायसं दीप्तं तप्तकाञ्चनभूषणम्
6053013a इन्द्राशनिसमं भीमं वज्रप्रतिमगौरवम्
6053013c देवदानवगन्धर्वयक्षकिंनरसूदनम्
6053014a रक्तमाल्य महादाम स्वतश्चोद्गतपावकम्
6053014c आदाय निशितं शूलं शत्रुशोणितरञ्जितम्
6053014e कुम्भकर्णो महातेजा रावणं वाक्यमब्रवीत्
6053015a गमिष्याम्यहमेकाकी तिष्ठत्विह बलं महत्
6053015c अद्य तान्क्षुधितः क्रुद्धो भक्षयिष्यामि वानरान्
6053016a कुम्भकर्णवचः श्रुत्वा रावणो वाक्यमब्रवीत्
6053016c सैन्यैः परिवृतो गच्छ शूलमुद्गलपाणिभिः
6053017a वानरा हि महात्मानः शीघ्राश्च व्यवसायिनः
6053017c एकाकिनं प्रमत्तं वा नयेयुर्दशनैः क्षयम्
6053018a तस्मात्परमदुर्धर्षैः सैन्यैः परिवृतो व्रज
6053018c रक्षसामहितं सर्वं शत्रुपक्षं निसूदय
6053019a अथासनात्समुत्पत्य स्रजं मणिकृतान्तराम्
6053019c आबबन्ध महातेजाः कुम्भकर्णस्य रावणः
6053020a अङ्गदानङ्गुलीवेष्टान्वराण्याभरणानि च
6053020c हारं च शशिसंकाशमाबबन्ध महात्मनः
6053021a दिव्यानि च सुगन्धीनि माल्यदामानि रावणः
6053021c श्रोत्रे चासज्जयामास श्रीमती चास्य कुण्डले
6053022a काञ्चनाङ्गदकेयूरो निष्काभरणभूषितः
6053022c कुम्भकर्णो बृहत्कर्णः सुहुतोऽग्निरिवाबभौ
6053023a श्रोणीसूत्रेण महता मेचकेन विराजितः
6053023c अमृतोत्पादने नद्धो भुजंगेनेव मन्दरः
6053024a स काञ्चनं भारसहं निवातं; विद्युत्प्रभं दीप्तमिवात्मभासा
6053024c आबध्यमानः कवचं रराज; संध्याभ्रसंवीत इवाद्रिराजः
6053025a सर्वाभरणनद्धाङ्गः शूलपाणिः स राक्षसः
6053025c त्रिविक्रमकृतोत्साहो नारायण इवाबभौ
6053026a भ्रातरं संपरिष्वज्य कृत्वा चापि प्रदक्षिणम्
6053026c प्रणम्य शिरसा तस्मै संप्रतस्थे महाबलिः
6053026e तमाशीर्भिः प्रशस्ताभिः प्रेषयामास रावणः
6053027a शङ्खदुन्दुभिनिर्घोषैः सैन्यैश्चापि वरायुधैः
6053027c तं गजैश्च तुरंगैश्च स्यन्दनैश्चाम्बुदस्वनैः
6053027e अनुजग्मुर्महात्मानं रथिनो रथिनां वरम्
6053028a सर्पैरुष्ट्रैः खरैरश्वैः सिंहद्विपमृगद्विजैः
6053028c अनुजग्मुश्च तं घोरं कुम्भकर्णं महाबलम्
6053029a स पुष्पवर्णैरवकीर्यमाणो; धृतातपत्रः शितशूलपाणिः
6053029c मदोत्कटः शोणितगन्धमत्तो; विनिर्ययौ दानवदेवशत्रुः
6053030a पदातयश बहवो महानादा महाबलाः
6053030c अन्वयू राक्षसा भीमा भीमाक्षाः शस्त्रपाणयः
6053031a रक्ताक्षाः सुमहाकाया नीलाञ्जनचयोपमाः
6053031c शूरानुद्यम्य खड्गांश्च निशितांश्च परश्वधान्
6053032a बहुव्यामांश्च विपुलान्क्षेपणीयान्दुरासदान्
6053032c तालस्कन्धांश्च विपुलान्क्षेपणीयान्दुरासदान्
6053033a अथान्यद्वपुरादाय दारुणं लोमहर्षणम्
6053033c निष्पपात महातेजाः कुम्भकर्णो महाबलः
6053034a धनुःशतपरीणाहः स षट्शतसमुच्छितः
6053034c रौद्रः शकटचक्राक्षो महापर्वतसंनिभः
6053035a संनिपत्य च रक्षांसि दग्धशैलोपमो महान्
6053035c कुम्भकर्णो महावक्त्रः प्रहसन्निदमब्रवीत्
6053036a अद्य वानरमुख्यानां तानि यूथानि भागशः
6053036c निर्दहिष्यामि संक्रुद्धः शलभानिव पावकः
6053037a नापराध्यन्ति मे कामं वानरा वनचारिणः
6053037c जातिरस्मद्विधानां सा पुरोद्यानविभूषणम्
6053038a पुररोधस्य मूलं तु राघवः सहलक्ष्मणः
6053038c हते तस्मिन्हतं सर्वं तं वधिष्यामि संयुगे
6053039a एवं तस्य ब्रुवाणस्य कुम्भकर्णस्य राक्षसाः
6053039c नादं चक्रुर्महाघोरं कम्पयन्त इवार्णवम्
6053040a तस्य निष्पततस्तूर्णं कुम्भकर्णस्य धीमतः
6053040c बभूवुर्घोररूपाणि निमित्तानि समन्ततः
6053041a उल्काशनियुता मेघा विनेदुश्च सुदारुणाः
6053041c ससागरवना चैव वसुधा समकम्पत
6053042a घोररूपाः शिवा नेदुः सज्वालकवलैर्मुखैः
6053042c मण्डलान्यपसव्यानि बबन्धुश्च विहंगमाः
6053043a निष्पपात च गृध्रेऽस्य शूले वै पथि गच्छतः
6053043c प्रास्फुरन्नयनं चास्य सव्यो बाहुरकम्पत
6053044a निष्पपात तदा चोक्ला ज्वलन्ती भीमनिस्वना
6053044c आदित्यो निष्प्रभश्चासीन्न प्रवाति सुखोऽनिलः
6053045a अचिन्तयन्महोत्पातानुत्थिताँल्लोमहर्षणान्
6053045c निर्ययौ कुम्भकर्णस्तु कृतान्तबलचोदितः
6053046a स लङ्घयित्वा प्राकारं पद्भ्यां पर्वतसंनिभः
6053046c ददर्शाभ्रघनप्रख्यं वानरानीकमद्भुतम्
6053047a ते दृष्ट्वा राक्षसश्रेष्ठं वानराः पर्वतोपमम्
6053047c वायुनुन्ना इव घना ययुः सर्वा दिशस्तदा
6053048a तद्वानरानीकमतिप्रचण्डं; दिशो द्रवद्भिन्नमिवाभ्रजालम्
6053048c स कुम्भकर्णः समवेक्ष्य हर्षा;न्ननाद भूयो घनवद्घनाभः
6053049a ते तस्य घोरं निनदं निशम्य; यथा निनादं दिवि वारिदस्य
6053049c पेतुर्धरण्यां बहवः प्लवंगा; निकृत्तमूला इव सालवृक्षाः
6053050a विपुलपरिघवान्स कुम्भकर्णो; रिपुनिधनाय विनिःसृतो महात्मा
6053050c कपि गणभयमाददत्सुभीमं; प्रभुरिव किंकरदण्डवान्युगान्ते
6054001a स ननाद महानादं समुद्रमभिनादयन्
6054001c जनयन्निव निर्घातान्विधमन्निव पर्वतान्
6054002a तमवध्यं मघवता यमेन वरुणेन च
6054002c प्रेक्ष्य भीमाक्षमायान्तं वानरा विप्रदुद्रुवुः
6054003a तांस्तु विद्रवतो दृष्ट्वा वालिपुत्रोऽङ्गदोऽब्रवीत्
6054003c नलं नीलं गवाक्षं च कुमुदं च महाबलम्
6054004a आत्मानमत्र विस्मृत्य वीर्याण्यभिजनानि च
6054004c क्व गच्छत भयत्रस्ताः प्राकृता हरयो यथा
6054005a साधु सौम्या निवर्तध्वं किं प्राणान्परिरक्षथ
6054005c नालं युद्धाय वै रक्षो महतीयं विभीषिकाः
6054006a महतीमुत्थितामेनां राक्षसानां विभीषिकाम्
6054006c विक्रमाद्विधमिष्यामो निवर्तध्वं प्लवंगमाः
6054007a कृच्छ्रेण तु समाश्वास्य संगम्य च ततस्ततः
6054007c वृक्षाद्रिहस्ता हरयः संप्रतस्थू रणाजिरम्
6054008a ते निवृत्य तु संक्रुद्धाः कुम्भकर्णं वनौकसः
6054008c निजघ्नुः परमक्रुद्धाः समदा इव कुञ्जराः
6054008e प्रांशुभिर्गिरिशृङ्गैश्च शिलाभिश्च महाबलाः
6054009a पादपैः पुष्पिताग्रैश्च हन्यमानो न कम्पते
6054009c तस्य गात्रेषु पतिता भिद्यन्ते शतशः शिलाः
6054009e पादपाः पुष्पिताग्राश्च भग्नाः पेतुर्महीतले
6054010a सोऽपि सैन्यानि संक्रुद्धो वानराणां महौजसाम्
6054010c ममन्थ परमायत्तो वनान्यग्निरिवोत्थितः
6054011a लोहितार्द्रास्तु बहवः शेरते वानरर्षभाः
6054011c निरस्ताः पतिता भूमौ ताम्रपुष्पा इव द्रुमाः
6054012a लङ्घयन्तः प्रधावन्तो वानरा नावलोकयन्
6054012c केचित्समुद्रे पतिताः केचिद्गगनमाश्रिताः
6054013a वध्यमानास्तु ते वीरा राक्षसेन बलीयसा
6054013c सागरं येन ते तीर्णाः पथा तेनैव दुद्रुवुः
6054014a ते स्थलानि तथा निम्नं विषण्णवदना भयात्
6054014c ऋक्षा वृक्षान्समारूढाः केचित्पर्वतमाश्रिताः
6054015a ममज्जुरर्णवे केचिद्गुहाः केचित्समाश्रिताः
6054015c निषेदुः प्लवगाः केचित्केचिन्नैवावतस्थिरे
6054016a तान्समीक्ष्याङ्गदो भङ्गान्वानरानिदमब्रवीत्
6054016c अवतिष्ठत युध्यामो निवर्तध्वं प्लवंगमाः
6054017a भग्नानां वो न पश्यामि परिगम्य महीमिमाम्
6054017c स्थानं सर्वे निवर्तध्वं किं प्राणान्परिरक्षथ
6054018a निरायुधानां द्रवतामसंगगतिपौरुषाः
6054018c दारा ह्यपहसिष्यन्ति स वै घातस्तु जीविताम्
6054019a कुलेषु जाताः सर्वे स्म विस्तीर्णेषु महत्सु च
6054019c अनार्याः खलु यद्भीतास्त्यक्त्वा वीर्यं प्रधावत
6054020a विकत्थनानि वो यानि यदा वै जनसंसदि
6054020c तानि वः क्व च यतानि सोदग्राणि महान्ति च
6054021a भीरुप्रवादाः श्रूयन्ते यस्तु जीवति धिक्कृतः
6054021c मार्गः सत्पुरुषैर्जुष्टः सेव्यतां त्यज्यतां भयम्
6054022a शयामहे वा निहताः पृथिव्यामल्पजीविताः
6054022c दुष्प्रापं ब्रह्मलोकं वा प्राप्नुमो युधि सूदिताः
6054022e संप्राप्नुयामः कीर्तिं वा निहत्य शत्रुमाहवे
6054023a न कुम्भकर्णः काकुत्स्थं दृष्ट्वा जीवन्गमिष्यति
6054023c दीप्यमानमिवासाद्य पतंगो ज्वलनं यथा
6054024a पलायनेन चोद्दिष्टाः प्राणान्रक्षामहे वयम्
6054024c एकेन बहवो भग्ना यशो नाशं गमिष्यति
6054025a एवं ब्रुवाणं तं शूरमङ्गदं कनकाङ्गदम्
6054025c द्रवमाणास्ततो वाक्यमूचुः शूरविगर्हितम्
6054026a कृतं नः कदनं घोरं कुम्भकर्णेन रक्षसा
6054026c न स्थानकालो गच्छामो दयितं जीवितं हि नः
6054027a एतावदुक्त्वा वचनं सर्वे ते भेजिरे दिशः
6054027c भीमं भीमाक्षमायान्तं दृष्ट्वा वानरयूथपाः
6054028a द्रवमाणास्तु ते वीरा अङ्गदेन वलीमुखाः
6054028c सान्त्वैश्च बहुमानैश्च ततः सर्वे निवर्तिताः
6054029a ऋषभशरभमैन्दधूम्रनीलाः; कुमुदसुषेणगवाक्षरम्भताराः
6054029c द्विविदपनसवायुपुत्रमुख्या;स्त्वरिततराभिमुखं रणं प्रयाताः
6055001a ते निवृत्ता महाकायाः श्रुत्वाङ्गदवचस्तदा
6055001c नैष्ठिकीं बुद्धिमास्थाय सर्वे संग्रामकाङ्क्षिणः
6055002a समुदीरितवीर्यास्ते समारोपितविक्रमाः
6055002c पर्यवस्थापिता वाक्यैरङ्गदेन वलीमुखाः
6055003a प्रयाताश्च गता हर्षं मरणे कृतनिश्चयाः
6055003c चक्रुः सुतुमुलं युद्धं वानरास्त्यक्तजीविताः
6055004a अथ वृक्षान्महाकायाः सानूनि सुमहान्ति च
6055004c वानरास्तूर्णमुद्यम्य कुम्भकर्णमभिद्रवन्
6055005a स कुम्भकर्णः संक्रुद्धो गदामुद्यम्य वीर्यवान्
6055005c अर्दयन्सुमहाकायः समन्ताद्व्याक्षिपद्रिपून्
6055006a शतानि सप्त चाष्टौ च सहस्राणि च वानराः
6055006c प्रकीर्णाः शेरते भूमौ कुम्भकर्णेन पोथिताः
6055007a षोडशाष्टौ च दश च विंशत्त्रिंशत्तथैव च
6055007c परिक्षिप्य च बाहुभ्यां खादन्विपरिधावति
6055007e भक्षयन्भृशसंक्रुद्धो गरुडः पन्नगानिव
6055008a हनूमाञ्शैलशृङ्गाणि वृक्षांश्च विविधान्बहून्
6055008c ववर्ष कुम्भकर्णस्य शिरस्यम्बरमास्थितः
6055009a तानि पर्वतशृङ्गाणि शूलेन तु बिभेद ह
6055009c बभञ्ज वृक्षवर्षं च कुम्भकर्णो महाबलः
6055010a ततो हरीणां तदनीकमुग्रं; दुद्राव शूलं निशितं प्रगृह्य
6055010c तस्थौ ततोऽस्यापततः पुरस्ता;न्महीधराग्रं हनुमान्प्रगृह्य
6055011a स कुम्भकर्णं कुपितो जघान; वेगेन शैलोत्तमभीमकायम्
6055011c स चुक्षुभे तेन तदाभिबूतो; मेदार्द्रगात्रो रुधिरावसिक्तः
6055012a स शूलमाविध्य तडित्प्रकाशं; गिरिं यथा प्रज्वलिताग्रशृङ्गम्
6055012c बाह्वन्तरे मारुतिमाजघान; गुहोऽचलं क्रौञ्चमिवोग्रशक्त्या
6055013a स शूलनिर्भिन्न महाभुजान्तरः; प्रविह्वलः शोणितमुद्वमन्मुखात्
6055013c ननाद भीमं हनुमान्महाहवे; युगान्तमेघस्तनितस्वनोपमम्
6055014a ततो विनेदुः सहसा प्रहृष्टा; रक्षोगणास्तं व्यथितं समीक्ष्य
6055014c प्लवंगमास्तु व्यथिता भयार्ताः; प्रदुद्रुवुः संयति कुम्भकर्णात्
6055015a नीलश्चिक्षेप शैलाग्रं कुम्भकर्णाय धीमते
6055015c तमापतन्तं संप्रेक्ष्य मुष्टिनाभिजघान ह
6055016a मुष्टिप्रहाराभिहतं तच्छैलाग्रं व्यशीर्यत
6055016c सविस्फुलिङ्गं सज्वालं निपपात महीतले
6055017a ऋषभः शरभो नीलो गवाक्षो गन्धमादनः
6055017c पञ्चवानरशार्दूलाः कुम्भकर्णमुपाद्रवन्
6055018a शैलैर्वृक्षैस्तलैः पादैर्मुष्टिभिश्च महाबलाः
6055018c कुम्भकर्णं महाकायं सर्वतोऽभिनिजघ्निरे
6055019a स्पर्शानिव प्रहारांस्तान्वेदयानो न विव्यथे
6055019c ऋषभं तु महावेगं बाहुभ्यां परिषस्वजे
6055020a कुम्भकर्णभुजाभ्यां तु पीडितो वानरर्षभः
6055020c निपपातर्षभो भीमः प्रमुखागतशोणितः
6055021a मुष्टिना शरभं हत्वा जानुना नीलमाहवे
6055021c आजघान गवाक्षं च तलेनेन्द्ररिपुस्तदा
6055022a दत्तप्रहरव्यथिता मुमुहुः शोणितोक्षिताः
6055022c निपेतुस्ते तु मेदिन्यां निकृत्ता इव किंशुकाः
6055023a तेषु वानरमुख्येषु पतितेषु महात्मसु
6055023c वानराणां सहस्राणि कुम्भकर्णं प्रदुद्रुवुः
6055024a तं शैलमिव शैलाभाः सर्वे तु प्लवगर्षभाः
6055024c समारुह्य समुत्पत्य ददंशुश्च महाबलाः
6055025a तं नखैर्दशनैश्चापि मुष्टिभिर्जानुभिस्तथा
6055025c कुम्भकर्णं महाकायं ते जघ्नुः प्लवगर्षभाः
6055026a स वानरसहस्रैस्तैराचितः पर्वतोपमः
6055026c रराज राक्षसव्याघ्रो गिरिरात्मरुहैरिव
6055027a बाहुभ्यां वानरान्सर्वान्प्रगृह्य स महाबलः
6055027c भक्षयामास संक्रुद्धो गरुडः पन्नगानिव
6055028a प्रक्षिप्ताः कुम्भकर्णेन वक्त्रे पातालसंनिभे
6055028c नासा पुटाभ्यां निर्जग्मुः कर्णाभ्यां चैव वानराः
6055029a भक्षयन्भृशसंक्रुद्धो हरीन्पर्वतसंनिभः
6055029c बभञ्ज वानरान्सर्वान्संक्रुद्धो राक्षसोत्तमः
6055030a मांसशोणितसंक्लेदां भूमिं कुर्वन्स राक्षसः
6055030c चचार हरिसैन्येषु कालाग्निरिव मूर्छितः
6055031a वज्रहस्तो यथा शक्रः पाशहस्त इवान्तकः
6055031c शूलहस्तो बभौ तस्मिन्कुम्भकर्णो महाबलः
6055032a यथा शुष्काण्यरण्यानि ग्रीष्मे दहति पावकः
6055032c तथा वानरसैन्यानि कुम्भकर्णो विनिर्दहत्
6055033a ततस्ते वध्यमानास्तु हतयूथा विनायकाः
6055033c वानरा भयसंविग्ना विनेदुर्विस्वरं भृशम्
6055034a अनेकशो वध्यमानाः कुम्भकर्णेन वानराः
6055034c राघवं शरणं जग्मुर्व्यथिताः खिन्नचेतसः
6055035a तमापतन्तं संप्रेक्ष्य कुम्भकर्णं महाबलम्
6055035c उत्पपात तदा वीरः सुग्रीवो वानराधिपः
6055036a स पर्वताग्रमुत्क्षिप्य समाविध्य महाकपिः
6055036c अभिदुद्राव वेगेन कुम्भकर्णं महाबलम्
6055037a तमापतन्तं संप्रेक्ष्य कुम्भकर्णः प्लवंगमम्
6055037c तस्थौ विवृतसर्वाङ्गो वानरेन्द्रस्य संमुखः
6055038a कपिशोणितदिग्धाङ्गं भक्षयन्तं महाकपीन्
6055038c कुम्भकर्णं स्थितं दृष्ट्वा सुग्रीवो वाक्यमब्रवीत्
6055039a पातिताश्च त्वया वीराः कृतं कर्म सुदुष्करम्
6055039c भक्षितानि च सैन्यानि प्राप्तं ते परमं यशः
6055040a त्यज तद्वानरानीकं प्राकृतैः किं करिष्यसि
6055040c सहस्वैकं निपातं मे पर्वतस्यास्य राक्षस
6055041a तद्वाक्यं हरिराजस्य सत्त्वधैर्यसमन्वितम्
6055041c श्रुत्वा राक्षसशार्दूलः कुम्भकर्णोऽब्रवीद्वचः
6055042a प्रजापतेस्तु पौत्रस्त्वं तथैवर्क्षरजःसुतः
6055042c श्रुतपौरुषसंपन्नस्तस्माद्गर्जसि वानर
6055043a स कुम्भकर्णस्य वचो निशम्य; व्याविध्य शैलं सहसा मुमोच
6055043c तेनाजघानोरसि कुम्भकर्णं; शैलेन वज्राशनिसंनिभेन
6055044a तच्छैलशृङ्गं सहसा विकीर्णं; भुजान्तरे तस्य तदा विशाले
6055044c ततो विषेदुः सहसा प्लवंगमा; रक्षोगणाश्चापि मुदा विनेदुः
6055045a स शैलशृङ्गाभिहतश्चुकोप; ननाद कोपाच्च विवृत्य वक्त्रम्
6055045c व्याविध्य शूलं च तडित्प्रकाशं; चिक्षेप हर्यृक्षपतेर्वधाय
6055046a तत्कुम्भकर्णस्य भुजप्रविद्धं; शूलं शितं काञ्चनदामजुष्टम्
6055046c क्षिप्रं समुत्पत्य निगृह्य दोर्भ्यां; बभञ्ज वेगेन सुतोऽनिलस्य
6055047a कृतं भारसहस्रस्य शूलं कालायसं महत्
6055047c बभञ्ज जनौमारोप्य प्रहृष्टः प्लवगर्षभः
6055048a स तत्तदा भग्नमवेक्ष्य शूलं; चुकोप रक्षोऽधिपतिर्महात्मा
6055048c उत्पाट्य लङ्कामलयात्स शृङ्गं; जघान सुग्रीवमुपेत्य तेन
6055049a स शैलशृङ्गाभिहतो विसंज्ञः; पपात भूमौ युधि वानरेन्द्रः
6055049c तं प्रेक्ष्य भूमौ पतितं विसंज्ञं; नेदुः प्रहृष्टा युधि यातुधानाः
6055050a तमभ्युपेत्याद्भुतघोरवीर्यं; स कुम्भकर्णो युधि वानरेन्द्रम्
6055050c जहार सुग्रीवमभिप्रगृह्य; यथानिलो मेघमतिप्रचण्डः
6055051a स तं महामेघनिकाशरूप;मुत्पाट्य गच्छन्युधि कुम्भकर्णः
6055051c रराज मेरुप्रतिमानरूपो; मेरुर्यथात्युच्छ्रितघोरशृङ्गः
6055052a ततः समुत्पाट्य जगाम वीरः; संस्तूयमानो युधि राक्षसेन्द्रैः
6055052c शृण्वन्निनादं त्रिदशालयानां; प्लवंगराजग्रहविस्मितानाम्
6055053a ततस्तमादाय तदा स मेने; हरीन्द्रमिन्द्रोपममिन्द्रवीर्यः
6055053c अस्मिन्हृते सर्वमिदं हृतं स्या;त्सराघवं सैन्यमितीन्द्रशत्रुः
6055054a विद्रुतां वाहिनीं दृष्ट्वा वानराणां ततस्ततः
6055054c कुम्भकर्णेन सुग्रीवं गृहीतं चापि वानरम्
6055055a हनूमांश्चिन्तयामास मतिमान्मारुतात्मजः
6055055c एवं गृहीते सुग्रीवे किं कर्तव्यं मया भवेत्
6055056a यद्वै न्याय्यं मया कर्तुं तत्करिष्यामि सर्वथा
6055056c भूत्वा पर्वतसंकाशो नाशयिष्यामि राक्षसं
6055057a मया हते संयति कुम्भकर्णे; महाबले मुष्टिविशीर्णदेहे
6055057c विमोचिते वानरपार्थिवे च; भवन्तु हृष्टाः प्रवगाः समग्राः
6055058a अथ वा स्वयमप्येष मोक्षं प्राप्स्यति पार्थिवः
6055058c गृहीतोऽयं यदि भवेत्त्रिदशैः सासुरोरगैः
6055059a मन्ये न तावदात्मानं बुध्यते वानराधिपः
6055059c शैलप्रहाराभिहतः कुम्भकर्णेन संयुगे
6055060a अयं मुहूर्तात्सुग्रीवो लब्धसंज्ञो महाहवे
6055060c आत्मनो वानराणां च यत्पथ्यं तत्करिष्यति
6055061a मया तु मोक्षितस्यास्य सुग्रीवस्य महात्मनः
6055061c अप्रीतश्च भवेत्कष्टा कीर्तिनाशश्च शाश्वतः
6055062a तस्मान्मुहूर्तं काङ्क्षिष्ये विक्रमं पार्थिवस्य नः
6055062c भिन्नं च वानरानीकं तावदाश्वासयाम्यहम्
6055063a इत्येवं चिन्तयित्वा तु हनूमान्मारुतात्मजः
6055063c भूयः संस्तम्भयामास वानराणां महाचमूम्
6055064a स कुम्भकर्णोऽथ विवेश लङ्कां; स्फुरन्तमादाय महाहरिं तम्
6055064c विमानचर्यागृहगोपुरस्थैः; पुष्पाग्र्यवर्षैरवकीर्यमाणः
6055065a ततः स संज्ञामुपलभ्य कृच्छ्रा;द्बलीयसस्तस्य भुजान्तरस्थः
6055065c अवेक्षमाणः पुरराजमार्गं; विचिन्तयामास मुहुर्महात्मा
6055066a एवं गृहीतेन कथं नु नाम; शक्यं मया संप्रति कर्तुमद्य
6055066c तथा करिष्यामि यथा हरीणां; भविष्यतीष्टं च हितं च कार्यम्
6055067a ततः कराग्रैः सहसा समेत्य; राजा हरीणाममरेन्द्रशत्रोः
6055067c नखैश्च कर्णौ दशनैश्च नासां; ददंश पार्श्वेषु च कुम्भकर्णम्
6055068a स कुम्भकर्णौ हृतकर्णनासो; विदारितस्तेन विमर्दितश्च
6055068c रोषाभिभूतः क्षतजार्द्रगात्रः; सुग्रीवमाविध्य पिपेष भूमौ
6055069a स भूतले भीमबलाभिपिष्टः; सुरारिभिस्तैरभिहन्यमानः
6055069c जगाम खं वेगवदभ्युपेत्य; पुनश्च रामेण समाजगाम
6055070a कर्णनासा विहीनस्य कुम्भकर्णो महाबलः
6055070c रराज शोणितोत्सिक्तो गिरिः प्रस्रवणैरिव
6055071a ततः स पुर्याः सहसा महात्मा; निष्क्रम्य तद्वानरसैन्यमुग्रम्
6055071c बभक्ष रक्षो युधि कुम्भकर्णः; प्रजा युगान्ताग्निरिव प्रदीप्तः
6055072a बुभुक्षितः शोणितमांसगृध्नुः; प्रविश्य तद्वानरसैन्यमुग्रम्
6055072c चखाद रक्षांसि हरीन्पिशाचा;नृक्षांश्च मोहाद्युधि कुम्भकर्णः
6055073a एकं द्वौ त्रीन्बहून्क्रुद्धो वानरान्सह राक्षसैः
6055073c समादायैकहस्तेन प्रचिक्षेप त्वरन्मुखे
6055074a संप्रस्रवंस्तदा मेदः शोणितं च महाबलः
6055074c वध्यमानो नगेन्द्राग्रैर्भक्षयामास वानरान्
6055074e ते भक्ष्यमाणा हरयो रामं जग्मुस्तदा गतिम्
6055075a तस्मिन्काले सुमित्रायाः पुत्रः परबलार्दनः
6055075c चकार लक्ष्मणः क्रुद्धो युद्धं परपुरंजयः
6055076a स कुम्भकर्णस्य शराञ्शरीरे सप्त वीर्यवान्
6055076c निचखानाददे चान्यान्विससर्ज च लक्ष्मणः
6055077a अतिक्रम्य च सौमित्रिं कुम्भकर्णो महाबलः
6055077c राममेवाभिदुद्राव दारयन्निव मेदिनीम्
6055078a अथ दाशरथी रामो रौद्रमस्त्रं प्रयोजयन्
6055078c कुम्भकर्णस्य हृदये ससर्ज निशिताञ्शरान्
6055079a तस्य रामेण विद्धस्य सहसाभिप्रधावतः
6055079c अङ्गारमिश्राः क्रुद्धस्य मुखान्निश्चेरुरर्चिषः
6055080a तस्योरसि निमग्नाश्च शरा बर्हिणवाससः
6055080c हस्ताच्चास्य परिभ्रष्टा पपातोर्व्यां महागदा
6055081a स निरायुधमात्मानं यदा मेने महाबलः
6055081c मुष्टिभ्यां चारणाभ्यां च चकार कदनं महत्
6055082a स बाणैरतिविद्धाङ्गः क्षतजेन समुक्षितः
6055082c रुधिरं परिसुस्राव गिरिः प्रस्रवणानिव
6055083a स तीव्रेण च कोपेन रुधिरेण च मूर्छितः
6055083c वानरान्राक्षसानृक्षान्खादन्विपरिधावति
6055084a तस्मिन्काले स धर्मात्मा लक्ष्मणो राममब्रवीत्
6055084c कुम्भकर्णवधे युक्तो योगान्परिमृशन्बहून्
6055085a नैवायं वानरान्राजन्न विजानाति राक्षसान्
6055085c मत्तः शोणितगन्धेन स्वान्परांश्चैव खादति
6055086a साध्वेनमधिरोहन्तु सर्वतो वानरर्षभाः
6055086c यूथपाश्च यथामुख्यास्तिष्ठन्त्वस्य समन्ततः
6055087a अप्ययं दुर्मतिः काले गुरुभारप्रपीडितः
6055087c प्रपतन्राक्षसो भूमौ नान्यान्हन्यात्प्लवंगमान्
6055088a तस्य तद्वचनं श्रुत्वा राजपुत्रस्य धीमतः
6055088c ते समारुरुहुर्हृष्टाः कुम्भकर्णं प्लवंगमाः
6055089a कुम्भकर्णस्तु संक्रुद्धः समारूढः प्लवंगमैः
6055089c व्यधूनयत्तान्वेगेन दुष्टहस्तीव हस्तिपान्
6055090a तान्दृष्ट्वा निर्धूतान्रामो रुष्टोऽयमिति राक्षसः
6055090c समुत्पपात वेगेन धनुरुत्तममाददे
6055091a स चापमादाय भुजंगकल्पं; दृढज्यमुग्रं तपनीयचित्रम्
6055091c हरीन्समाश्वास्य समुत्पपात; रामो निबद्धोत्तमतूणबाणः
6055092a स वानरगणैस्तैस्तु वृतः परमदुर्जयः
6055092c लक्ष्मणानुचरो रामः संप्रतस्थे महाबलः
6055093a स ददर्श महात्मानं किरीटिनमरिंदमम्
6055093c शोणिताप्लुतसर्वाङ्गं कुम्भकर्णं महाबलम्
6055094a सर्वान्समभिधावन्तं यथारुष्टं दिशा गजम्
6055094c मार्गमाणं हरीन्क्रुद्धं राक्षसैः परिवारितम्
6055095a विन्ध्यमन्दरसंकाशं काञ्चनाङ्गदभूषणम्
6055095c स्रवन्तं रुधिरं वक्त्राद्वर्षमेघमिवोत्थितम्
6055096a जिह्वया परिलिह्यन्तं शोणितं शोणितोक्षितम्
6055096c मृद्नन्तं वानरानीकं कालान्तकयमोपमम्
6055097a तं दृष्ट्वा राक्षसश्रेष्ठं प्रदीप्तानलवर्चसं
6055097c विस्फारयामास तदा कार्मुकं पुरुषर्षभः
6055098a स तस्य चापनिर्घोषात्कुपितो नैरृतर्षभः
6055098c अमृष्यमाणस्तं घोषमभिदुद्राव राघवम्
6055099a ततस्तु वातोद्धतमेघकल्पं; भुजंगराजोत्तमभोगबाहुम्
6055099c तमापतन्तं धरणीधराभ;मुवाच रामो युधि कुम्भकर्णम्
6055100a आगच्छ रक्षोऽधिपमा विषाद;मवस्थितोऽहं प्रगृहीतचापः
6055100c अवेहि मां शक्रसपत्न राम;मयं मुहूर्ताद्भविता विचेताः
6055101a रामोऽयमिति विज्ञाय जहास विकृतस्वनम्
6055101c पातयन्निव सर्वेषां हृदयानि वनौकसाम्
6055102a प्रहस्य विकृतं भीमं स मेघस्वनितोपमम्
6055102c कुम्भकर्णो महातेजा राघवं वाक्यमब्रवीत्
6055103a नाहं विराधो विज्ञेयो न कबन्धः खरो न च
6055103c न वाली न च मारीचः कुम्भकर्णोऽहमागतः
6055104a पश्य मे मुद्गरं घोरं सर्वकालायसं महत्
6055104c अनेन निर्जिता देवा दानवाश्च मया पुरा
6055105a विकर्णनास इति मां नावज्ञातुं त्वमर्हसि
6055105c स्वल्पापि हि न मे पीडा कर्णनासाविनाशनात्
6055106a दर्शयेक्ष्वाकुशार्दूल वीर्यं गात्रेषु मे लघु
6055106c ततस्त्वां भक्षयिष्यामि दृष्टपौरुषविक्रमम्
6055107a स कुम्भकर्णस्य वचो निशम्य; रामः सुपुङ्खान्विससर्ज बाणान्
6055107c तैराहतो वज्रसमप्रवेगै;र्न चुक्षुभे न व्यथते सुरारिः
6055108a यैः सायकैः सालवरा निकृत्ता; वाली हतो वानरपुंगवश्च
6055108c ते कुम्भकर्णस्य तदा शरीरं; वज्रोपमा न व्यथयां प्रचक्रुः
6055109a स वारिधारा इव सायकांस्ता;न्पिबञ्शरीरेण महेन्द्रशत्रुः
6055109c जघान रामस्य शरप्रवेगं; व्याविध्य तं मुद्गरमुग्रवेगम्
6055110a ततस्तु रक्षः क्षतजानुलिप्तं; वित्रासनं देवमहाचमूनाम्
6055110c व्याविध्य तं मुद्गरमुग्रवेगं; विद्रावयामास चमूं हरीणाम्
6055111a वायव्यमादाय ततो वरास्त्रं; रामः प्रचिक्षेप निशाचराय
6055111c समुद्गरं तेन जहार बाहुं; स कृत्तबाहुस्तुमुलं ननाद
6055112a स तस्य बाहुर्गिरिशृङ्गकल्पः; समुद्गरो राघवबाणकृत्तः
6055112c पपात तस्मिन्हरिराजसैन्ये; जघान तां वानरवाहिनीं च
6055113a ते वानरा भग्नहतावशेषाः; पर्यन्तमाश्रित्य तदा विषण्णाः
6055113c प्रवेपिताङ्गा ददृशुः सुघोरं; नरेन्द्ररक्षोऽधिपसंनिपातम्
6055114a स कुम्भकर्णोऽस्त्रनिकृत्तबाहु;र्महान्निकृत्ताग्र इवाचलेन्द्रः
6055114c उत्पाटयामास करेण वृक्षं; ततोऽभिदुद्राव रणे नरेन्द्रम्
6055115a तं तस्य बाहुं सह सालवृक्षं; समुद्यतं पन्नगभोगकल्पम्
6055115c ऐन्द्रास्त्रयुक्तेन जहार रामो; बाणेन जाम्बूनदचित्रितेन
6055116a स कुम्भकर्णस्य भुजो निकृत्तः; पपात भूमौ गिरिसंनिकाशः
6055116c विवेष्टमानो निजघान वृक्षा;ञ्शैलाञ्शिलावानरराक्षसांश्च
6055117a तं छिन्नबाहुं समवेक्ष्य रामः; समापतन्तं सहसा नदन्तम्
6055117c द्वावर्धचन्द्रौ निशितौ प्रगृह्य; चिच्छेद पादौ युधि राक्षसस्य
6055118a निकृत्तबाहुर्विनिकृत्तपादो; विदार्य वक्त्रं वडवामुखाभम्
6055118c दुद्राव रामं सहसाभिगर्ज;न्राहुर्यथा चन्द्रमिवान्तरिक्षे
6055119a अपूरयत्तस्य मुखं शिताग्रै; रामः शरैर्हेमपिनद्धपुङ्खैः
6055119c स पूर्णवक्त्रो न शशाक वक्तुं; चुकूज कृच्छ्रेण मुमोह चापि
6055120a अथाददे सूर्यमरीचिकल्पं; स ब्रह्मदण्डान्तककालकल्पम्
6055120c अरिष्टमैन्द्रं निशितं सुपुङ्खं; रामः शरं मारुततुल्यवेगम्
6055121a तं वज्रजाम्बूनदचारुपुङ्खं; प्रदीप्तसूर्यज्वलनप्रकाशम्
6055121c महेन्द्रवज्राशनितुल्यवेगं; रामः प्रचिक्षेप निशाचराय
6055122a स सायको राघवबाहुचोदितो; दिशः स्वभासा दश संप्रकाशयन्
6055122c विधूमवैश्वानरदीप्तदर्शनो; जगाम शक्राशनितुल्यविक्रमः
6055123a स तन्महापर्वतकूटसंनिभं; विवृत्तदंष्ट्रं चलचारुकुण्डलम्
6055123c चकर्त रक्षोऽधिपतेः शिरस्तदा; यथैव वृत्रस्य पुरा पुरंदरः
6055124a तद्रामबाणाभिहतं पपात; रक्षःशिरः पर्वतसंनिकाशम्
6055124c बभञ्ज चर्यागृहगोपुराणि; प्राकारमुच्चं तमपातयच्च
6055125a तच्चातिकायं हिमवत्प्रकाशं; रक्षस्तदा तोयनिधौ पपात
6055125c ग्राहान्महामीनचयान्भुजंगमा;न्ममर्द भूमिं च तथा विवेश
6055126a तस्मिर्हते ब्राह्मणदेवशत्रौ; महाबले संयति कुम्भकर्णे
6055126c चचाल भूर्भूमिधराश्च सर्वे; हर्षाच्च देवास्तुमुलं प्रणेदुः
6055127a ततस्तु देवर्षिमहर्षिपन्नगाः; सुराश्च भूतानि सुपर्णगुह्यकाः
6055127c सयक्षगन्धर्वगणा नभोगताः; प्रहर्षिता राम पराक्रमेण
6055128a प्रहर्षमीयुर्बहवस्तु वानराः; प्रबुद्धपद्मप्रतिमैरिवाननैः
6055128c अपूजयन्राघवमिष्टभागिनं; हते रिपौ भीमबले दुरासदे
6055129a स कुम्भकर्णं सुरसैन्यमर्दनं; महत्सु युद्धेष्वपराजितश्रमम्
6055129c ननन्द हत्वा भरताग्रजो रणे; महासुरं वृत्रमिवामराधिपः
6056001a कुम्भकर्णं हतं दृष्ट्वा राघवेण महात्मना
6056001c राक्षसा राक्षसेन्द्राय रावणाय न्यवेदयन्
6056002a श्रुत्वा विनिहतं संख्ये कुम्भकर्णं महाबलम्
6056002c रावणः शोकसंतप्तो मुमोह च पपात च
6056003a पितृव्यं निहतं श्रुत्वा देवान्तकनरान्तकौ
6056003c त्रिशिराश्चातिकायश्च रुरुदुः शोकपीडिताः
6056004a भ्रातरं निहतं श्रुत्वा रामेणाक्लिष्टकर्मणा
6056004c महोदरमहापार्श्वौ शोकाक्रान्तौ बभूवतुः
6056005a ततः कृच्छ्रात्समासाद्य संज्ञां राक्षसपुंगवः
6056005c कुम्भकर्णवधाद्दीनो विललाप स रावणः
6056006a हा वीर रिपुदर्पघ्न कुम्भकर्ण महाबल
6056006c शत्रुसैन्यं प्रताप्यैकः क्व मां संत्यज्य गच्छसि
6056007a इदानीं खल्वहं नास्मि यस्य मे पतितो भुजः
6056007c दक्षिणो यं समाश्रित्य न बिभेमि सुरासुरान्
6056008a कथमेवंविधो वीरो देवदानवदर्पहा
6056008c कालाग्निप्रतिमो ह्यद्य राघवेण रणे हतः
6056009a यस्य ते वज्रनिष्पेषो न कुर्याद्व्यसनं सदा
6056009c स कथं रामबाणार्तः प्रसुप्तोऽसि महीतले
6056010a एते देवगणाः सार्धमृषिभिर्गगने स्थिताः
6056010c निहतं त्वां रणे दृष्ट्वा निनदन्ति प्रहर्षिताः
6056011a ध्रुवमद्यैव संहृष्टा लब्धलक्ष्याः प्लवंगमाः
6056011c आरोक्ष्यन्तीह दुर्गाणि लङ्काद्वाराणि सर्वशः
6056012a राज्येन नास्ति मे कार्यं किं करिष्यामि सीतया
6056012c कुम्भकर्णविहीनस्य जीविते नास्ति मे रतिः
6056013a यद्यहं भ्रातृहन्तारं न हन्मि युधि राघवम्
6056013c ननु मे मरणं श्रेयो न चेदं व्यर्थजीवितम्
6056014a अद्यैव तं गमिष्यामि देशं यत्रानुजो मम
6056014c न हि भ्रातॄन्समुत्सृज्य क्षणं जीवितुमुत्सहे
6056015a देवा हि मां हसिष्यन्ति दृष्ट्वा पूर्वापकारिणम्
6056015c कथमिन्द्रं जयिष्यामि कुम्भकर्णहते त्वयि
6056016a तदिदं मामनुप्राप्तं विभीषणवचः शुभम्
6056016c यदज्ञानान्मया तस्य न गृहीतं महात्मनः
6056017a विभीषणवचो यावत्कुम्भकर्णप्रहस्तयोः
6056017c विनाशोऽयं समुत्पन्नो मां व्रीडयति दारुणः
6056018a तस्यायं कर्मणः प्रातो विपाको मम शोकदः
6056018c यन्मया धार्मिकः श्रीमान्स निरस्तो विभीषणः
6056019a इति बहुविधमाकुलान्तरात्मा; कृपणमतीव विलप्य कुम्भकर्णम्
6056019c न्यपतदथ दशाननो भृशार्त;स्तमनुजमिन्द्ररिपुं हतं विदित्वा
6057001a एवं विलपमानस्य रावणस्य दुरात्मनः
6057001c श्रुत्वा शोकाभितप्तस्य त्रिशिरा वाक्यमब्रवीत्
6057002a एवमेव महावीर्यो हतो नस्तात मध्यमः
6057002c न तु सत्पुरुषा राजन्विलपन्ति यथा भवान्
6057003a नूनं त्रिभुवणस्यापि पर्याप्तस्त्वमसि प्रभो
6057003c स कस्मात्प्राकृत इव शोकस्यात्मानमीदृशम्
6057004a ब्रह्मदत्तास्ति ते शक्तिः कवचः सायको धनुः
6057004c सहस्रखरसंयुक्तो रथो मेघसमस्वनः
6057005a त्वयासकृद्विशस्त्रेण विशस्ता देवदानवाः
6057005c स सर्वायुधसंपन्नो राघवं शास्तुमर्हसि
6057006a कामं तिष्ठ महाराजनिर्गमिष्याम्यहं रणम्
6057006c उद्धरिष्यामि ते शत्रून्गरुडः पन्नगानिह
6057007a शम्बरो देवराजेन नरको विष्णुना यथा
6057007c तथाद्य शयिता रामो मया युधि निपातितः
6057008a श्रुत्वा त्रिशिरसो वाक्यं रावणो राक्षसाधिपः
6057008c पुनर्जातमिवात्मानं मन्यते कालचोदितः
6057009a श्रुत्वा त्रिशिरसो वाक्यं देवान्तकनरान्तकौ
6057009c अतिकायश्च तेजस्वी बभूवुर्युद्धहर्षिताः
6057010a ततोऽहमहमित्येवं गर्जन्तो नैरृतर्षभाः
6057010c रावणस्य सुता वीराः शक्रतुल्यपराक्रमाः
6057011a अन्तरिक्षचराः सर्वे सर्वे माया विशारदाः
6057011c सर्वे त्रिदशदर्पघ्नाः सर्वे च रणदुर्मदाः
6057012a सर्वेऽस्त्रबलसंपन्नाः सर्वे विस्तीर्ण कीर्तयः
6057012c सर्वे समरमासाद्य न श्रूयन्ते स्म निर्जिताः
6057013a सर्वेऽस्त्रविदुषो वीराः सर्वे युद्धविशारदाः
6057013c सर्वे प्रवरजिज्ञानाः सर्वे लब्धवरास्तथा
6057014a स तैस्तथा भास्करतुल्यवर्चसैः; सुतैर्वृतः शत्रुबलप्रमर्दनैः
6057014c रराज राजा मघवान्यथामरै;र्वृतो महादानवदर्पनाशनैः
6057015a स पुत्रान्संपरिष्वज्य भूषयित्वा च भूषणैः
6057015c आशीर्भिश्च प्रशस्ताभिः प्रेषयामास संयुगे
6057016a महोदरमहापार्श्वौ भ्रातरौ चापि रावणः
6057016c रक्षणार्थं कुमाराणां प्रेषयामास संयुगे
6057017a तेऽभिवाद्य महात्मानं रावणं रिपुरावणम्
6057017c कृत्वा प्रदक्षिणं चैव महाकायाः प्रतस्थिरे
6057018a सर्वौषधीभिर्गन्धैश्च समालभ्य महाबलाः
6057018c निर्जग्मुर्नैरृतश्रेष्ठाः षडेते युद्धकाङ्क्षिणः
6057019a ततः सुदर्शनं नाम नीलजीमूतसंनिभम्
6057019c ऐरावतकुले जातमारुरोह महोदरः
6057020a सर्वायुधसमायुक्तं तूणीभिश्च स्वलंकृतम्
6057020c रराज गजमास्थाय सवितेवास्तमूर्धनि
6057021a हयोत्तमसमायुक्तं सर्वायुधसमाकुलम्
6057021c आरुरोह रथश्रेष्ठं त्रिशिरा रावणात्मजः
6057022a त्रिशिरा रथमास्थाय विरराज धनुर्धरः
6057022c सविद्युदुल्कः सज्वालः सेन्द्रचाप इवाम्बुदः
6057023a त्रिभिः किरीटैस्त्रिशिराः शुशुभे स रथोत्तमे
6057023c हिमवानिव शैलेन्द्रस्त्रिभिः काञ्चनपर्वतैः
6057024a अतिकायोऽपि तेजस्वी राक्षसेन्द्रसुतस्तदा
6057024c आरुरोह रथश्रेष्ठं श्रेष्ठः सर्वधनुष्मताम्
6057025a सुचक्राक्षं सुसंयुक्तं सानुकर्षं सकूबरम्
6057025c तूणीबाणासनैर्दीप्तं प्रासासि परिघाकुलम्
6057026a स काञ्चनविचित्रेण किरीटेन विराजता
6057026c भूषणैश्च बभौ मेरुः प्रभाभिरिव भास्वरः
6057027a स रराज रथे तस्मिन्राजसूनुर्महाबलः
6057027c वृतो नैरृतशार्दूलैर्वज्रपाणिरिवामरैः
6057028a हयमुच्चैःश्रवः प्रख्यं श्वेतं कनकभूषणम्
6057028c मनोजवं महाकायमारुरोह नरान्तकः
6057029a गृहीत्वा प्रासमुक्लाभं विरराज नरान्तकः
6057029c शक्तिमादाय तेजस्वी गुहः शत्रुष्विवाहवे
6057030a देवान्तकः समादाय परिघं वज्रभूषणम्
6057030c परिगृह्य गिरिं दोर्भ्यां वपुर्विष्णोर्विडम्बयन्
6057031a महापार्श्वो महातेजा गदामादाय वीर्यवान्
6057031c विरराज गदापाणिः कुबेर इव संयुगे
6057032a ते प्रतस्थुर्महात्मानो बलैरप्रतिमैर्वृताः
6057032c सुरा इवामरावत्यां बलैरप्रतिमैर्वृताः
6057033a तान्गजैश्च तुरंगैश्च रथैश्चाम्बुदनिस्वनैः
6057033c अनुजग्मुर्महात्मानो राक्षसाः प्रवरायुधाः
6057034a ते विरेजुर्महात्मानो कुमाराः सूर्यवर्चसः
6057034c किरीटिनः श्रिया जुष्टा ग्रहा दीप्ता इवाम्बरे
6057035a प्रगृहीता बभौ तेषां छत्राणामावलिः सिता
6057035c शारदाभ्रप्रतीकाशां हंसावलिरिवाम्बरे
6057036a मरणं वापि निश्चित्य शत्रूणां वा पराजयम्
6057036c इति कृत्वा मतिं वीरा निर्जग्मुः संयुगार्थिनः
6057037a जगर्जुश्च प्रणेदुश्च चिक्षिपुश्चापि सायकान्
6057037c जहृषुश्च महात्मानो निर्यान्तो युद्धदुर्मदाः
6057038a क्ष्वेडितास्फोटनिनदैः संचचालेव मेदिनी
6057038c रक्षसां सिंहनादैश्च पुस्फोटेव तदाम्बरम्
6057039a तेऽभिनिष्क्रम्य मुदिता राक्षसेन्द्रा महाबलाः
6057039c ददृशुर्वानरानीकं समुद्यतशिलानगम्
6057040a हरयोऽपि महात्मानो ददृशुर्नैरृतं बलम्
6057040c हस्त्यश्वरथसंबाधं किङ्किणीशतनादितम्
6057041a नीलजीमूतसंकाशं समुद्यतमहायुधम्
6057041c दीप्तानलरविप्रख्यैर्नैरृतैः सर्वतो वृतम्
6057042a तद्दृष्ट्वा बलमायान्तं लब्धलक्ष्याः प्लवंगमाः
6057042c समुद्यतमहाशैलाः संप्रणेदुर्मुहुर्मुहुः
6057043a ततः समुद्घुष्टरवं निशम्य; रक्षोगणा वानरयूथपानाम्
6057043c अमृष्यमाणाः परहर्षमुग्रं; महाबला भीमतरं विनेदुः
6057044a ते राक्षसबलं घोरं प्रविश्य हरियूथपाः
6057044c विचेरुरुद्यतैः शैलैर्नगाः शिखरिणो यथा
6057045a केचिदाकाशमाविश्य केचिदुर्व्यां प्लवंगमाः
6057045c रक्षःसैन्येषु संक्रुद्धाश्चेरुर्द्रुमशिलायुधाः
6057046a ते पादपशिलाशैलैश्चक्रुर्वृष्टिमनुत्तमाम्
6057046c बाणौघैर्वार्यमाणाश्च हरयो भीमविक्रमाः
6057047a सिंहनादान्विनेदुश्च रणे राक्षसवानराः
6057047c शिलाभिश्चूर्णयामासुर्यातुधानान्प्लवंगमाः
6057048a निजघ्नुः संयुगे क्रुद्धाः कवचाभरणावृतान्
6057048c केचिद्रथगतान्वीरान्गजवाजिगतानपि
6057049a निजघ्नुः सहसाप्लुत्य यातुधानान्प्लवंगमाः
6057049c शैलशृङ्गनिपातैश्च मुष्टिभिर्वान्तलोचनाः
6057049e चेलुः पेतुश्च नेदुश्च तत्र राक्षसपुंगवाः
6057050a ततः शैलैश्च खड्गैश्च विसृष्टैर्हरिराक्षसैः
6057050c मुहूर्तेनावृता भूमिरभवच्छोणिताप्लुता
6057051a विकीर्णपर्वताकारै रक्षोभिररिमर्दनैः
6057051c आक्षिप्ताः क्षिप्यमाणाश्च भग्नशूलाश्च वानरैः
6057052a वानरान्वानरैरेव जग्नुस्ते रजनीचराः
6057052c राक्षसान्राक्षसैरेव जघ्नुस्ते वानरा अपि
6057053a आक्षिप्य च शिलास्तेषां निजघ्नू राक्षसा हरीन्
6057053c तेषां चाच्छिद्य शस्त्राणि जघ्नू रक्षांसि वानराः
6057054a निजघ्नुः शैलशूलास्त्रैर्विभिदुश्च परस्परम्
6057054c सिंहनादान्विनेदुश्च रणे वानरराक्षसाः
6057055a छिन्नवर्मतनुत्राणा राक्षसा वानरैर्हताः
6057055c रुधिरं प्रस्रुतास्तत्र रससारमिव द्रुमाः
6057056a रथेन च रथं चापि वारणेन च वारणम्
6057056c हयेन च हयं केचिन्निजघ्नुर्वानरा रणे
6057057a क्षुरप्रैरर्धचन्द्रैश्च भल्लैश्च निशितैः शरैः
6057057c राक्षसा वानरेन्द्राणां चिच्छिदुः पादपाञ्शिलाः
6057058a विकीर्णैः पर्वताग्रैश्च द्रुमैश्छिन्नैश्च संयुगे
6057058c हतैश्च कपिरक्षोभिर्दुर्गमा वसुधाभवत्
6057059a तस्मिन्प्रवृत्ते तुमुले विमर्दे; प्रहृष्यमाणेषु वली मुखेषु
6057059c निपात्यमानेषु च राक्षसेषु; महर्षयो देवगणाश्च नेदुः
6057060a ततो हयं मारुततुल्यवेग;मारुह्य शक्तिं निशितां प्रगृह्य
6057060c नरान्तको वानरराजसैन्यं; महार्णवं मीन इवाविवेश
6057061a स वानरान्सप्तशतानि वीरः; प्रासेन दीप्तेन विनिर्बिभेद
6057061c एकः क्षणेनेन्द्ररिपुर्महात्मा; जघान सैन्यं हरिपुंगवानाम्
6057062a ददृशुश्च महात्मानं हयपृष्ठे प्रतिष्ठितम्
6057062c चरन्तं हरिसैन्येषु विद्याधरमहर्षयः
6057063a स तस्य ददृशे मार्गो मांसशोणितकर्दमः
6057063c पतितैः पर्वताकारैर्वानरैरभिसंवृतः
6057064a यावद्विक्रमितुं बुद्धिं चक्रुः प्लवगपुंगवाः
6057064c तावदेतानतिक्रम्य निर्बिभेद नरान्तकः
6057065a ज्वलन्तं प्रासमुद्यम्य संग्रामान्ते नरान्तकः
6057065c ददाह हरिसैन्यानि वनानीव विभावसुः
6057066a यावदुत्पाटयामासुर्वृक्षाञ्शैलान्वनौकसः
6057066c तावत्प्रासहताः पेतुर्वज्रकृत्ता इवाचलाः
6057067a दिक्षु सर्वासु बलवान्विचचार नरान्तकः
6057067c प्रमृद्नन्सर्वतो युद्धे प्रावृट्काले यथानिलः
6057068a न शेकुर्धावितुं वीरा न स्थातुं स्पन्दितुं कुतः
6057068c उत्पतन्तं स्थितं यान्तं सर्वान्विव्याध वीर्यवान्
6057069a एकेनान्तककल्पेन प्रासेनादित्यतेजसा
6057069c भिन्नानि हरिसैन्यानि निपेतुर्धरणीतले
6057070a वज्रनिष्पेषसदृशं प्रासस्याभिनिपातनम्
6057070c न शेकुर्वानराः सोढुं ते विनेदुर्महास्वनम्
6057071a पततां हरिवीराणां रूपाणि प्रचकाशिरे
6057071c वज्रभिन्नाग्रकूटानां शैलानां पततामिव
6057072a ये तु पूर्वं महात्मानः कुम्भकर्णेन पातिताः
6057072c तेऽस्वस्था वानरश्रेष्ठाः सुग्रीवमुपतस्थिरे
6057073a विप्रेक्षमाणः सुग्रीवो ददर्श हरिवाहिनीम्
6057073c नरान्तकभयत्रस्तां विद्रवन्तीमितस्ततः
6057074a विद्रुतां वाहिनीं दृष्ट्वा स ददर्श नरान्तकम्
6057074c गृहीतप्रासमायान्तं हयपृष्ठे प्रतिष्ठितम्
6057075a अथोवाच महातेजाः सुग्रीवो वानराधिपः
6057075c कुमारमङ्गदं वीरं शक्रतुल्यपराक्रमम्
6057076a गच्छैनं राक्षसं वीर योऽसौ तुरगमास्थितः
6057076c क्षोभयन्तं हरिबलं क्षिप्रं प्राणैर्वियोजय
6057077a स भर्तुर्वचनं श्रुत्वा निष्पपाताङ्गदस्तदा
6057077c अनीकान्मेघसंकाशान्मेघानीकादिवांशुमान्
6057078a शैलसंघातसंकाशो हरीणामुत्तमोऽङ्गदः
6057078c रराजाङ्गदसंनद्धः सधातुरिव पर्वतः
6057079a निरायुधो महातेजाः केवलं नखदंष्ट्रवान्
6057079c नरान्तकमभिक्रम्य वालिपुत्रोऽब्रवीद्वचः
6057080a तिष्ठ किं प्राकृतैरेभिर्हरिभिस्त्वं करिष्यसि
6057080c अस्मिन्वज्रसमस्पर्शे प्रासं क्षिप ममोरसि
6057081a अङ्गदस्य वचः श्रुत्वा प्रचुक्रोध नरान्तकः
6057081c संदश्य दशनैरोष्ठं निश्वस्य च भुजंगवत्
6057082a स प्रासमाविध्य तदाङ्गदाय; समुज्ज्वलन्तं सहसोत्ससर्ज
6057082c स वालिपुत्रोरसि वज्रकल्पे; बभूव भग्नो न्यपतच्च भूमौ
6057083a तं प्रासमालोक्य तदा विभग्नं; सुपर्णकृत्तोरगभोगकल्पम्
6057083c तलं समुद्यम्य स वालिपुत्र;स्तुरंगमस्याभिजघान मूर्ध्नि
6057084a निमग्नपादः स्फुटिताक्षि तारो; निष्क्रान्तजिह्वोऽचलसंनिकाशः
6057084c स तस्य वाजी निपपात भूमौ; तलप्रहारेण विकीर्णमूर्धा
6057085a नरान्तकः क्रोधवशं जगाम; हतं तुरगं पतितं निरीक्ष्य
6057085c स मुष्टिमुद्यम्य महाप्रभावो; जघान शीर्षे युधि वालिपुत्रम्
6057086a अथाङ्गदो मुष्टिविभिन्नमूर्धा; सुस्राव तीव्रं रुधिरं भृशोष्णम्
6057086c मुहुर्विजज्वाल मुमोह चापि; संज्ञां समासाद्य विसिष्मिये च
6057087a अथाङ्गदो वज्रसमानवेगं; संवर्त्य मुष्टिं गिरिशृङ्गकल्पम्
6057087c निपातयामास तदा महात्मा; नरान्तकस्योरसि वालिपुत्रः
6057088a स मुष्टिनिष्पिष्टविभिन्नवक्षा; ज्वालां वमञ्शोणितदिग्धगात्रः
6057088c नरान्तको भूमितले पपात; यथाचलो वज्रनिपातभग्नः
6057089a अथान्तरिक्षे त्रिदशोत्तमानां; वनौकसां चैव महाप्रणादः
6057089c बभूव तस्मिन्निहतेऽग्र्यवीरे; नरान्तके वालिसुतेन संख्ये
6057090a अथाङ्गदो राममनः प्रहर्षणं; सुदुष्करं तं कृतवान्हि विक्रमम्
6057090c विसिष्मिये सोऽप्यतिवीर्य विक्रमः; पुनश्च युद्धे स बभूव हर्षितः
6058001a नरान्तकं हतं दृष्ट्वा चुक्रुशुर्नैरृतर्षभाः
6058001c देवान्तकस्त्रिमूर्धा च पौलस्त्यश्च महोदरः
6058002a आरूढो मेघसंकाशं वारणेन्द्रं महोदरः
6058002c वालिपुत्रं महावीर्यमभिदुद्राव वीर्यवान्
6058003a भ्रातृव्यसनसंतप्तस्तदा देवान्तको बली
6058003c आदाय परिघं दीप्तमङ्गदं समभिद्रवत्
6058004a रथमादित्यसंकाशं युक्तं परमवाजिभिः
6058004c आस्थाय त्रिशिरा वीरो वालिपुत्रमथाभ्ययात्
6058005a स त्रिभिर्देवदर्पघ्नैर्नैरृतेन्द्रैरभिद्रुतः
6058005c वृक्षमुत्पाटयामास महाविटपमङ्गदः
6058006a देवान्तकाय तं वीरश्चिक्षेप सहसाङ्गदः
6058006c महावृक्षं महाशाखं शक्रो दीप्तमिवाशनिम्
6058007a त्रिशिरास्तं प्रचिच्छेद शरैराशीविषोपमैः
6058007c स वृक्षं कृत्तमालोक्य उत्पपात ततोऽङ्गदः
6058008a स ववर्ष ततो वृक्षाञ्शिलाश्च कपिकुञ्जरः
6058008c तान्प्रचिच्छेद संक्रुद्धस्त्रिशिरा निशितैः शरैः
6058009a परिघाग्रेण तान्वृक्षान्बभञ्ज च सुरान्तकः
6058009c त्रिशिराश्चाङ्गदं वीरमभिदुद्राव सायकैः
6058010a गजेन समभिद्रुत्य वालिपुत्रं महोदरः
6058010c जघानोरसि संक्रुद्धस्तोमरैर्वज्रसंनिभैः
6058011a देवान्तकश्च संक्रुद्धः परिघेण तदाङ्गदम्
6058011c उपगम्याभिहत्याशु व्यपचक्राम वेगवान्
6058012a स त्रिभिर्नैरृतश्रेष्ठैर्युगपत्समभिद्रुतः
6058012c न विव्यथे महातेजा वालिपुत्रः प्रतापवान्
6058013a तलेन भृशमुत्पत्य जघानास्य महागजम्
6058013c पेततुर्लोचने तस्य विननाद स वारणः
6058014a विषाणं चास्य निष्कृष्य वालिपुत्रो महाबलः
6058014c देवान्तकमभिद्रुत्य ताडयामास संयुगे
6058015a स विह्वलितसर्वाङ्गो वातोद्धत इव द्रुमः
6058015c लाक्षारससवर्णं च सुस्राव रुधिरं मुखात्
6058016a अथाश्वास्य महातेजाः कृच्छ्राद्देवान्तको बली
6058016c आविध्य परिघं घोरमाजघान तदाङ्गदम्
6058017a परिघाभिहतश्चापि वानरेन्द्रात्मजस्तदा
6058017c जानुभ्यां पतितो भूमौ पुनरेवोत्पपात ह
6058018a समुत्पतन्तं त्रिशिरास्त्रिभिराशीविषोपमैः
6058018c घोरैर्हरिपतेः पुत्रं ललाटेऽभिजघान ह
6058019a ततोऽङ्गदं परिक्षिप्तं त्रिभिर्नैरृतपुंगवैः
6058019c हनूमानपि विज्ञाय नीलश्चापि प्रतस्थतुः
6058020a ततश्चिक्षेप शैलाग्रं नीलस्त्रिशिरसे तदा
6058020c तद्रावणसुतो धीमान्बिभेद निशितैः शरैः
6058021a तद्बाणशतनिर्भिन्नं विदारितशिलातलम्
6058021c सविस्फुलिङ्गं सज्वालं निपपात गिरेः शिरः
6058022a ततो जृम्भितमालोक्य हर्षाद्देवान्तकस्तदा
6058022c परिघेणाभिदुद्राव मारुतात्मजमाहवे
6058023a तमापतन्तमुत्पत्य हनूमान्मारुतात्मजः
6058023c आजघान तदा मूर्ध्नि वज्रवेगेन मुष्टिना
6058024a स मुष्टिनिष्पिष्टविकीर्णमूर्धा; निर्वान्तदन्ताक्षिविलम्बिजिह्वः
6058024c देवान्तको राक्षसराजसूनु;र्गतासुरुर्व्यां सहसा पपात
6058025a तस्मिन्हते राक्षसयोधमुख्ये; महाबले संयति देवशत्रौ
6058025c क्रुद्धस्त्रिमूर्धा निशिताग्रमुग्रं; ववर्ष नीलोरसि बाणवर्षम्
6058026a स तैः शरौघैरभिवर्ष्यमाणो; विभिन्नगात्रः कपिसैन्यपालः
6058026c नीलो बभूवाथ विसृष्टगात्रो; विष्टम्भितस्तेन महाबलेन
6058027a ततस्तु नीलः प्रतिलभ्य संज्ञां; शैलं समुत्पाट्य सवृक्षषण्डम्
6058027c ततः समुत्पत्य भृशोग्रवेगो; महोदरं तेन जघान मूर्ध्नि
6058028a ततः स शैलाभिनिपातभग्नो; महोदरस्तेन सह द्विपेन
6058028c विपोथितो भूमितले गतासुः; पपात वर्जाभिहतो यथाद्रिः
6058029a पितृव्यं निहतं दृष्ट्वा त्रिशिराश्चापमाददे
6058029c हनूमन्तं च संक्रुद्धो विव्याध निशितैः शरैः
6058030a हनूमांस्तु समुत्पत्य हयांस्त्रिशिरसस्तदा
6058030c विददार नखैः क्रुद्धो गजेन्द्रं मृगराडिव
6058031a अथ शक्तिं समादाय कालरात्रिमिवान्तकः
6058031c चिक्षेपानिलपुत्राय त्रिशिरा रावणात्मजः
6058032a दिवि क्षिप्तामिवोल्कां तां शक्तिं क्षिप्तामसंगताम्
6058032c गृहीत्वा हरिशार्दूलो बभञ्ज च ननाद च
6058033a तां दृष्ट्वा घोरसंकाशां शक्तिं भग्नां हनूमता
6058033c प्रहृष्टा वानरगणा विनेदुर्जलदा इव
6058034a ततः खड्गं समुद्यम्य त्रिशिरा राक्षसोत्तमः
6058034c निचखान तदा रोषाद्वानरेन्द्रस्य वक्षसि
6058035a खड्गप्रहाराभिहतो हनूमान्मारुतात्मजः
6058035c आजघान त्रिमूर्धानं तलेनोरसि वीर्यवान्
6058036a स तलभिहतस्तेन स्रस्तहस्ताम्बरो भुवि
6058036c निपपात महातेजास्त्रिशिरास्त्यक्तचेतनः
6058037a स तस्य पततः खड्गं समाच्छिद्य महाकपिः
6058037c ननाद गिरिसंकाशस्त्रासयन्सर्वनैरृतान्
6058038a अमृष्यमाणस्तं घोषमुत्पपात निशाचरः
6058038c उत्पत्य च हनूमन्तं ताडयामास मुष्टिना
6058039a तेन मुष्टिप्रहारेण संचुकोप महाकपिः
6058039c कुपितश्च निजग्राह किरीटे राक्षसर्षभम्
6058040a स तस्य शीर्षाण्यसिना शितेन; किरीटजुष्टानि सकुण्डलानि
6058040c क्रुद्धः प्रचिच्छेद सुतोऽनिलस्य; त्वष्टुः सुतस्येव शिरांसि शक्रः
6058041a तान्यायताक्षाण्यगसंनिभानि; प्रदीप्तवैश्वानरलोचनानि
6058041c पेतुः शिरांसीन्द्ररिपोर्धरण्यां; ज्योतींषि मुक्तानि यथार्कमार्गात्
6058042a तस्मिन्हते देवरिपौ त्रिशीर्षे; हनूमत शक्रपराक्रमेण
6058042c नेदुः प्लवंगाः प्रचचाल भूमी; रक्षांस्यथो दुद्रुविरे समन्तात्
6058043a हतं त्रिशिरसं दृष्ट्वा तथैव च महोदरम्
6058043c हतौ प्रेक्ष्य दुराधर्षौ देवान्तकनरान्तकौ
6058044a चुकोप परमामर्षी महापार्श्वो महाबलः
6058044c जग्राहार्चिष्मतीं चापि गदां सर्वायसीं शुभाम्
6058045a हेमपट्टपरिक्षिप्तां मांसशोणितलेपनाम्
6058045c विराजमानां वपुषा शत्रुशोणितरञ्जिताम्
6058046a तेजसा संप्रदीप्ताग्रां रक्तमाल्यविभूषिताम्
6058046c ऐरावतमहापद्मसार्वभौम भयावहाम्
6058047a गदामादाय संक्रुद्धो महापार्श्वो महाबलः
6058047c हरीन्समभिदुद्राव युगान्ताग्निरिव ज्वलन्
6058048a अथर्षयः समुत्पत्य वानरो रवणानुजम्
6058048c महापार्श्वमुपागम्य तस्थौ तस्याग्रतो बली
6058049a तं पुरस्तात्स्थितं दृष्ट्वा वानरं पर्वतोपमम्
6058049c आजघानोरसि क्रुद्धो गदया वज्रकल्पया
6058050a स तयाभिहतस्तेन गदया वानरर्षभः
6058050c भिन्नवक्षाः समाधूतः सुस्राव रुधिरं बहु
6058051a स संप्राप्य चिरात्संज्ञामृषभो वानरर्षभः
6058051c क्रुद्धो विस्फुरमाणौष्ठो महापार्श्वमुदैक्षत
6058052a तां गृहीत्वा गदां भीमामाविध्य च पुनः पुनः
6058052c मत्तानीकं महापार्श्वं जघान रणमूर्धनि
6058053a स स्वया गदया भिन्नो विकीर्णदशनेक्षणः
6058053c निपपात महापार्श्वो वज्राहत इवाचलः
6058054a तस्मिन्हते भ्रातरि रावणस्य; तन्नैरृतानां बलमर्णवाभम्
6058054c त्यक्तायुधं केवलजीवितार्थं; दुद्राव भिन्नार्णवसंनिकाशम्
6059001a स्वबलं व्यथितं दृष्ट्वा तुमुलं लोमहर्षणम्
6059001c भ्रातॄंश्च निहतान्दृष्ट्वा शक्रतुल्यपराक्रमान्
6059002a पितृव्यौ चापि संदृश्य समरे संनिषूदितौ
6059002c महोदरमहापार्श्वौ भ्रातरौ राक्षसर्षभौ
6059003a चुकोप च महातेजा ब्रह्मदत्तवरो युधि
6059003c अतिकायोऽद्रिसंकाशो देवदानवदर्पहा
6059004a स भास्करसहस्रस्य संघातमिव भास्वरम्
6059004c रथमास्थाय शक्रारिरभिदुद्राव वानरान्
6059005a स विस्फार्य महच्चापं किरीटी मृष्टकुण्डलः
6059005c नाम विश्रावयामास ननाद च महास्वनम्
6059006a तेन सिंहप्रणादेन नामविश्रावणेन च
6059006c ज्याशब्देन च भीमेन त्रासयामास वानरान्
6059007a ते तस्य रूपमालोक्य यथा विष्णोस्त्रिविक्रमे
6059007c भयार्ता वानराः सर्वे विद्रवन्ति दिशो दश
6059008a तेऽतिकायं समासाद्य वानरा मूढचेतसः
6059008c शरण्यं शरणं जग्मुर्लक्ष्मणाग्रजमाहवे
6059009a ततोऽतिकायं काकुत्स्थो रथस्थं पर्वतोपमम्
6059009c ददर्श धन्विनं दूराद्गर्जन्तं कालमेघवत्
6059010a स तं दृष्ट्वा महात्मानं राघवस्तु सुविस्मितः
6059010c वानरान्सान्त्वयित्वा तु विभीषणमुवाच ह
6059011a कोऽसौ पर्वतसंकाशो धनुष्मान्हरिलोचनः
6059011c युक्ते हयसहस्रेण विशाले स्यन्दने स्थितः
6059012a य एष निशितैः शूलैः सुतीक्ष्णैः प्रासतोमरैः
6059012c अर्चिष्मद्भिर्वृतो भाति भूतैरिव महेश्वरः
6059013a कालजिह्वाप्रकाशाभिर्य एषोऽभिविराजते
6059013c आवृतो रथशक्तीभिर्विद्युद्भिरिव तोयदः
6059014a धनूंसि चास्य सज्यानि हेमपृष्ठानि सर्वशः
6059014c शोभयन्ति रथश्रेष्ठं शक्रपातमिवाम्बरम्
6059015a क एष रक्षः शार्दूलो रणभूमिं विराजयन्
6059015c अभ्येति रथिनां श्रेष्ठो रथेनादित्यतेजसा
6059016a ध्वजशृङ्गप्रतिष्ठेन राहुणाभिविराजते
6059016c सूर्यरश्मिप्रभैर्बाणैर्दिशो दश विराजयन्
6059017a त्रिणतं मेघनिर्ह्रादं हेमपृष्ठमलंकृतम्
6059017c शतक्रतुधनुःप्रख्यं धनुश्चास्य विराजते
6059018a सध्वजः सपताकश्च सानुकर्षो महारथः
6059018c चतुःसादिसमायुक्तो मेघस्तनितनिस्वनः
6059019a विंशतिर्दश चाष्टौ च तूणीररथमास्थिताः
6059019c कार्मुकाणि च भीमानि ज्याश्च काञ्चनपिङ्गलाः
6059020a द्वौ च खड्गौ रथगतौ पार्श्वस्थौ पार्श्वशोभिनौ
6059020c चतुर्हस्तत्सरुचितौ व्यक्तहस्तदशायतौ
6059021a रक्तकण्ठगुणो धीरो महापर्वतसंनिभः
6059021c कालः कालमहावक्त्रो मेघस्थ इव भास्करः
6059022a काञ्चनाङ्गदनद्धाभ्यां भुजाभ्यामेष शोभते
6059022c शृङ्गाभ्यामिव तुङ्गाभ्यां हिमवान्पर्वतोत्तमः
6059023a कुण्डलाभ्यां तु यस्यैतद्भाति वक्त्रं शुभेक्षणम्
6059023c पुनर्वस्वन्तरगतं पूर्णबिम्बमिवैन्दवम्
6059024a आचक्ष्व मे महाबाहो त्वमेनं राक्षसोत्तमम्
6059024c यं दृष्ट्वा वानराः सर्वे भयार्ता विद्रुता दिशः
6059025a स पृष्ठो राजपुत्रेण रामेणामिततेजसा
6059025c आचचक्षे महातेजा राघवाय विभीषणः
6059026a दशग्रीवो महातेजा राजा वैश्रवणानुजः
6059026c भीमकर्मा महोत्साहो रावणो राक्षसाधिपः
6059027a तस्यासीद्वीर्यवान्पुत्रो रावणप्रतिमो रणे
6059027c वृद्धसेवी श्रुतधरः सर्वास्त्रविदुषां वरः
6059028a अश्वपृष्ठे रथे नागे खड्गे धनुषि कर्षणे
6059028c भेदे सान्त्वे च दाने च नये मन्त्रे च संमतः
6059029a यस्य बाहुं समाश्रित्य लङ्का भवति निर्भया
6059029c तनयं धान्यमालिन्या अतिकायमिमं विदुः
6059030a एतेनाराधितो ब्रह्मा तपसा भावितात्मना
6059030c अस्त्राणि चाप्यवाप्तानि रिपवश्च पराजिताः
6059031a सुरासुरैरवध्यत्वं दत्तमस्मै स्वयम्भुवा
6059031c एतच्च कवचं दिव्यं रथश्चैषोऽर्कभास्करः
6059032a एतेन शतशो देवा दानवाश्च पराजिताः
6059032c रक्षितानि च रक्षामि यक्षाश्चापि निषूदिताः
6059033a वज्रं विष्टम्भितं येन बाणैरिन्द्रस्य धीमतः
6059033c पाशः सलिलराजस्य युद्धे प्रतिहतस्तथा
6059034a एषोऽतिकायो बलवान्राक्षसानामथर्षभः
6059034c रावणस्य सुतो धीमान्देवदनव दर्पहा
6059035a तदस्मिन्क्रियतां यत्नः क्षिप्रं पुरुषपुंगव
6059035c पुरा वानरसैन्यानि क्षयं नयति सायकैः
6059036a ततोऽतिकायो बलवान्प्रविश्य हरिवाहिनीम्
6059036c विस्फारयामास धनुर्ननाद च पुनः पुनः
6059037a तं भीमवपुषं दृष्ट्वा रथस्थं रथिनां वरम्
6059037c अभिपेतुर्महात्मानो ये प्रधानाः प्लवंगमाः
6059038a कुमुदो द्विविदो मैन्दो नीलः शरभ एव च
6059038c पादपैर्गिरिशृङ्गैश्च युगपत्समभिद्रवन्
6059039a तेषां वृक्षांश्च शैलांश्च शरैः काञ्चनभूषणैः
6059039c अतिकायो महातेजाश्चिच्छेदास्त्रविदां वरः
6059040a तांश्चैव सरान्स हरीञ्शरैः सर्वायसैर्बली
6059040c विव्याधाभिमुखः संख्ये भीमकायो निशाचरः
6059041a तेऽर्दिता बाणबर्षेण भिन्नगात्राः प्लवंगमाः
6059041c न शेकुरतिकायस्य प्रतिकर्तुं महारणे
6059042a तत्सैन्यं हरिवीराणां त्रासयामास राक्षसः
6059042c मृगयूथमिव क्रुद्धो हरिर्यौवनमास्थितः
6059043a स राषसेन्द्रो हरिसैन्यमध्ये; नायुध्यमानं निजघान कंचित्
6059043c उपेत्य रामं सधनुः कलापी; सगर्वितं वाक्यमिदं बभाषे
6059044a रथे स्थितोऽहं शरचापपाणि;र्न प्राकृतं कंचन योधयामि
6059044c यस्यास्ति शक्तिर्व्यवसाय युक्ता; ददातुं मे क्षिप्रमिहाद्य युद्धम्
6059045a तत्तस्य वाक्यं ब्रुवतो निशम्य; चुकोप सौमित्रिरमित्रहन्ता
6059045c अमृष्यमाणश्च समुत्पपात; जग्राह चापं च ततः स्मयित्वा
6059046a क्रुद्धः सौमित्रिरुत्पत्य तूणादाक्षिप्य सायकम्
6059046c पुरस्तादतिकायस्य विचकर्ष महद्धनुः
6059047a पूरयन्स महीं शैलानाकाशं सागरं दिशः
6059047c ज्याशब्दो लक्ष्मणस्योग्रस्त्रासयन्रजनीचरान्
6059048a सौमित्रेश्चापनिर्घोषं श्रुत्वा प्रतिभयं तदा
6059048c विसिष्मिये महातेजा राक्षसेन्द्रात्मजो बली
6059049a अथातिकायः कुपितो दृष्ट्वा लक्ष्मणमुत्थितम्
6059049c आदाय निशितं बाणमिदं वचनमब्रवीत्
6059050a बालस्त्वमसि सौमित्रे विक्रमेष्वविचक्षणः
6059050c गच्छ किं कालसदृशं मां योधयितुमिच्छसि
6059051a न हि मद्बाहुसृष्टानामस्त्राणां हिमवानपि
6059051c सोढुमुत्सहते वेगमन्तरिक्षमथो मही
6059052a सुखप्रसुप्तं कालाग्निं प्रबोधयितुमिच्छसि
6059052c न्यस्य चापं निवर्तस्व मा प्राणाञ्जहि मद्गतः
6059053a अथ वा त्वं प्रतिष्टब्धो न निवर्तितुमिच्छसि
6059053c तिष्ठ प्राणान्परित्यज्य गमिष्यसि यमक्षयम्
6059054a पश्य मे निशितान्बाणानरिदर्पनिषूदनान्
6059054c ईश्वरायुधसंकाशांस्तप्तकाञ्चनभूषणान्
6059055a एष ते सर्पसंकाशो बाणः पास्यति शोणितम्
6059055c मृगराज इव क्रुद्धो नागराजस्य शोणितम्
6059056a श्रुत्वातिकायस्य वचः सरोषं; सगर्वितं संयति राजपुत्रः
6059056c स संचुकोपातिबलो बृहच्छ्री;रुवाच वाक्यं च ततो महार्थम्
6059057a न वाक्यमात्रेण भवान्प्रधानो; न कत्थनात्सत्पुरुषा भवन्ति
6059057c मयि स्थिते धन्विनि बाणपाणौ; विदर्शयस्वात्मबलं दुरात्मन्
6059058a कर्मणा सूचयात्मानं न विकत्थितुमर्हसि
6059058c पौरुषेण तु यो युक्तः स तु शूर इति स्मृतः
6059059a सर्वायुधसमायुक्तो धन्वी त्वं रथमास्थितः
6059059c शरैर्वा यदि वाप्यस्त्रैर्दर्शयस्व पराक्रमम्
6059060a ततः शिरस्ते निशितैः पातयिष्याम्यहं शरैः
6059060c मारुतः कालसंपक्वं वृन्तात्तालफलं यथा
6059061a अद्य ते मामका बाणास्तप्तकाञ्चनभूषणाः
6059061c पास्यन्ति रुधिरं गात्राद्बाणशल्यान्तरोत्थितम्
6059062a बालोऽयमिति विज्ञाय न मावज्ञातुमर्हसि
6059062c बालो वा यदि वा वृद्धो मृत्युं जानीहि संयुगे
6059063a लक्ष्मणस्य वचः श्रुत्वा हेतुमत्परमार्थवत्
6059063c अतिकायः प्रचुक्रोध बाणं चोत्तममाददे
6059064a ततो विद्याधरा भूता देवा दैत्या महर्षयः
6059064c गुह्यकाश्च महात्मानस्तद्युद्धं ददृशुस्तदा
6059065a ततोऽतिकायः कुपितश्चापमारोप्य सायकम्
6059065c लक्ष्मणस्य प्रचिक्षेप संक्षिपन्निव चाम्बरम्
6059066a तमापतन्तं निशितं शरमाशीविषोपमम्
6059066c अर्धचन्द्रेण चिच्छेद लक्ष्मणः परवीरहा
6059067a तं निकृत्तं शरं दृष्ट्वा कृत्तभोगमिवोरगम्
6059067c अतिकायो भृशं क्रुद्धः पञ्चबाणान्समाददे
6059068a ताञ्शरान्संप्रचिक्षेप लक्ष्मणाय निशाचरः
6059068c तानप्राप्ताञ्शरैस्तीक्ष्णैश्चिच्छेद भरतानुजः
6059069a स तांश्छित्त्वा शरैस्तीक्ष्णैर्लक्ष्मणः परवीरहा
6059069c आददे निशितं बाणं ज्वलन्तमिव तेजसा
6059070a तमादाय धनुः श्रेष्ठे योजयामास लक्ष्मणः
6059070c विचकर्ष च वेगेन विससर्ज च सायकम्
6059071a पूर्णायतविसृष्टेन शरेणानत पर्वणा
6059071c ललाटे राक्षसश्रेष्ठमाजघान स वीर्यवान्
6059072a स ललाटे शरो मग्नस्तस्य भीमस्य रक्षसः
6059072c ददृशे शोणितेनाक्तः पन्नगेन्द्र इवाहवे
6059073a राक्षसः प्रचकम्पे च लक्ष्मणेषु प्रकम्पितः
6059073c रुद्रबाणहतं भीमं यथा त्रिपुरगोपुरम्
6059074a चिन्तयामास चाश्वस्य विमृश्य च महाबलः
6059074c साधु बाणनिपातेन श्वाघनीयोऽसि मे रिपुः
6059075a विचार्यैवं विनम्यास्यं विनम्य च भुजावुभौ
6059075c स रथोपस्थमास्थाय रथेन प्रचचार ह
6059076a एकं त्रीन्पञ्च सप्तेति सायकान्राक्षसर्षभः
6059076c आददे संदधे चापि विचकर्षोत्ससर्ज च
6059077a ते बाणाः कालसंकाशा राक्षसेन्द्रधनुश्च्युताः
6059077c हेमपुङ्खा रविप्रख्याश्चक्रुर्दीप्तमिवाम्बरम्
6059078a ततस्तान्राक्षसोत्सृष्टाञ्शरौघान्रावणानुजः
6059078c असंभ्रान्तः प्रचिच्छेद निशितैर्बहुभिः शरैः
6059079a ताञ्शरान्युधि संप्रेक्ष्य निकृत्तान्रावणात्मजः
6059079c चुकोप त्रिदशेन्द्रारिर्जग्राह निशितं शरम्
6059080a स संधाय महातेजास्तं बाणं सहसोत्सृजत्
6059080c ततः सौमित्रिमायान्तमाजघान स्तनान्तरे
6059081a अतिकायेन सौमित्रिस्ताडितो युधि वक्षसि
6059081c सुस्राव रुधिरं तीव्रं मदं मत्त इव द्विपः
6059082a स चकार तदात्मानं विशल्यं सहसा विभुः
6059082c जग्राह च शरं तीष्णमस्त्रेणापि समादधे
6059083a आग्नेयेन तदास्त्रेण योजयामास सायकम्
6059083c स जज्वाल तदा बाणो धनुश्चास्य महात्मनः
6059084a अतिकायोऽतितेजस्वी सौरमस्त्रं समाददे
6059084c तेन बाणं भुजंगाभं हेमपुङ्खमयोजयत्
6059085a ततस्तं ज्वलितं घोरं लक्ष्मणः शरमाहितम्
6059085c अतिकायाय चिक्षेप कालदण्डमिवान्तकः
6059086a आग्नेयेनाभिसंयुक्तं दृष्ट्वा बाणं निशाचरः
6059086c उत्ससर्ज तदा बाणं दीप्तं सूर्यास्त्रयोजितम्
6059087a तावुभावम्बरे बाणावन्योन्यमभिजघ्नतुः
6059087c तेजसा संप्रदीप्ताग्रौ क्रुद्धाविव भुजं गमौ
6059088a तावन्योन्यं विनिर्दह्य पेततुर्धरणीतले
6059088c निरर्चिषौ भस्मकृतौ न भ्राजेते शरोत्तमौ
6059089a ततोऽतिकायः संक्रुद्धस्त्वस्त्रमैषीकमुत्सृजत्
6059089c तत्प्रचिच्छेद सौमित्रिरस्त्रमैन्द्रेण वीर्यवान्
6059090a ऐषीकं निहतं दृष्ट्वा कुमारो रावणात्मजः
6059090c याम्येनास्त्रेण संक्रुद्धो योजयामास सायकम्
6059091a ततस्तदस्त्रं चिक्षेप लक्ष्मणाय निशाचरः
6059091c वायव्येन तदस्त्रं तु निजघान स लक्ष्मणः
6059092a अथैनं शरधाराभिर्धाराभिरिव तोयदः
6059092c अभ्यवर्षत संक्रुद्धो लक्ष्मणो रावणात्मजम्
6059093a तेऽतिकायं समासाद्य कवचे वज्रभूषिते
6059093c भग्नाग्रशल्याः सहसा पेतुर्बाणा महीतले
6059094a तान्मोघानभिसंप्रेक्ष्य लक्ष्मणः परवीरहा
6059094c अभ्यवर्षत बाणानां सहस्रेण महायशाः
6059095a स वर्ष्यमाणो बाणौघैरतिकायो महाबलः
6059095c अवध्यकवचः संख्ये राक्षसो नैव विव्यथे
6059096a न शशाक रुजं कर्तुं युधि तस्य नरोत्तमः
6059096c अथैनमभ्युपागम्य वायुर्वाक्यमुवाच ह
6059097a ब्रह्मदत्तवरो ह्येष अवध्य कवचावृतः
6059097c ब्राह्मेणास्त्रेण भिन्ध्येनमेष वध्यो हि नान्यथा
6059098a ततः स वायोर्वचनं निशम्य; सौमित्रिरिन्द्रप्रतिमानवीर्यः
6059098c समाददे बाणममोघवेगं; तद्ब्राह्ममस्त्रं सहसा नियोज्य
6059099a तस्मिन्वरास्त्रे तु नियुज्यमाने; सौमित्रिणा बाणवरे शिताग्रे
6059099c दिशः सचन्द्रार्कमहाग्रहाश्च; नभश्च तत्रास ररास चोर्वी
6059100a तं ब्रह्मणोऽस्त्रेण नियुज्य चापे; शरं सुपुङ्खं यमदूतकल्पम्
6059100c सौमित्रिरिन्द्रारिसुतस्य तस्य; ससर्ज बाणं युधि वज्रकल्पम्
6059101a तं लक्ष्मणोत्सृष्टममोघवेगं; समापतन्तं ज्वलनप्रकाशम्
6059101c सुवर्णवज्रोत्तमचित्रपुङ्खं; तदातिकायः समरे ददर्श
6059102a तं प्रेक्षमाणः सहसातिकायो; जघान बाणैर्निशितैरनेकैः
6059102c स सायकस्तस्य सुपर्णवेग;स्तदातिवेगेन जगाम पार्श्वम्
6059103a तमागतं प्रेक्ष्य तदातिकायो; बाणं प्रदीप्तान्तककालकल्पम्
6059103c जघान शक्त्यृष्टिगदाकुठारैः; शूलैर्हलैश्चाप्यविपन्नचेष्टः
6059104a तान्यायुधान्यद्भुतविग्रहाणि; मोघानि कृत्वा स शरोऽग्निदीप्तः
6059104c प्रसह्य तस्यैव किरीटजुष्टं; तदातिकायस्य शिरो जहार
6059105a तच्छिरः सशिरस्त्राणं लक्ष्मणेषुप्रपीडितम्
6059105c पपात सहसा भूमौ शृङ्गं हिमवतो यथा
6059106a प्रहर्षयुक्ता बहवस्तु वानरा; प्रबुद्धपद्मप्रतिमाननास्तदा
6059106c अपूजयँल्लक्ष्मणमिष्टभागिनं; हते रिपौ भीमबले दुरासदे
6060001a ततो हतान्राक्षसपुंगवांस्ता;न्देवान्तकादित्रिशिरोऽतिकायान्
6060001c रक्षोगणास्तत्र हतावशिष्टा;स्ते रावणाय त्वरितं शशंसुः
6060002a ततो हतांस्तान्सहसा निशम्य; राजा मुमोहाश्रुपरिप्लुताक्षः
6060002c पुत्रक्षयं भ्रातृवधं च घोरं; विचिन्त्य राजा विपुलं प्रदध्यौ
6060003a ततस्तु राजानमुदीक्ष्य दीनं; शोकार्णवे संपरिपुप्लुवानम्
6060003c अथर्षभो राक्षसराजसूनु;रथेन्द्रजिद्वाक्यमिदं बभाषे
6060004a न तात मोहं प्रतिगन्तुमर्हसि; यत्रेन्द्रजिज्जीवति राक्षसेन्द्र
6060004c नेन्द्रारिबाणाभिहतो हि कश्चि;त्प्राणान्समर्थः समरेऽभिधर्तुम्
6060005a पश्याद्य रामं सहलक्ष्मणेन; मद्बाणनिर्भिन्नविकीर्णदेहम्
6060005c गतायुषं भूमितले शयानं; शरैः शितैराचितसर्वगात्रम्
6060006a इमां प्रतिज्ञां शृणु शक्रशत्रोः; सुनिश्चितां पौरुषदैवयुक्ताम्
6060006c अद्यैव रामं सहलक्ष्मणेन; संतापयिष्यामि शरैरमोघैः
6060007a अद्येन्द्रवैवस्वतविष्णुमित्र; साध्याश्विवैश्वानरचन्द्रसूर्याः
6060007c द्रक्ष्यन्ति मे विक्रममप्रमेयं; विष्णोरिवोग्रं बलियज्ञवाटे
6060008a स एवमुक्त्वा त्रिदशेन्द्रशत्रु;रापृच्छ्य राजानमदीनसत्त्वः
6060008c समारुरोहानिलतुल्यवेगं; रथं खरश्रेष्ठसमाधियुक्तम्
6060009a समास्थाय महातेजा रथं हरिरथोपमम्
6060009c जगाम सहसा तत्र यत्र युद्धमरिंदम
6060010a तं प्रस्थितं महात्मानमनुजग्मुर्महाबलाः
6060010c संहर्षमाणा बहवो धनुःप्रवरपाणयः
6060011a गजस्कन्धगताः केचित्केचित्परमवाजिभिः
6060011c प्रासमुद्गरनिस्त्रिंश परश्वधगदाधराः
6060012a स शङ्खनिनदैर्भीमैर्भेरीणां च महास्वनैः
6060012c जगाम त्रिदशेन्द्रारिः स्तूयमानो निशाचरैः
6060013a स शङ्खशशिवर्णेन छत्रेण रिपुसादनः
6060013c रराज परिपूर्णेन नभश्चन्द्रमसा यथा
6060014a अवीज्यत ततो वीरो हैमैर्हेमविभूषितैः
6060014c चारुचामरमुख्यैश्च मुख्यः सर्वधनुष्मताम्
6060015a ततस्त्विन्द्रजिता लङ्का सूर्यप्रतिमतेजसा
6060015c रराजाप्रतिवीर्येण द्यौरिवार्केण भास्वता
6060016a स तु दृष्ट्वा विनिर्यान्तं बलेन महता वृतम्
6060016c राक्षसाधिपतिः श्रीमान्रावणः पुत्रमब्रवीत्
6060017a त्वमप्रतिरथः पुत्र जितस्ते युधि वासवः
6060017c किं पुनर्मानुषं धृष्यं न वधिष्यसि राघवम्
6060018a तथोक्तो राक्षसेन्द्रेण प्रतिगृह्य महाशिषः
6060018c रथेनाश्वयुजा वीरः शीघ्रं गत्वा निकुम्भिलाम्
6060019a स संप्राप्य महातेजा युद्धभूमिमरिंदमः
6060019c स्थापयामास रक्षांसि रथं प्रति समन्ततः
6060020a ततस्तु हुतभोक्तारं हुतभुक्सदृशप्रभः
6060020c जुहुवे राक्षसश्रेष्ठो मन्त्रवद्विधिवत्तदा
6060021a स हविर्जालसंस्कारैर्माल्यगन्धपुरस्कृतैः
6060021c जुहुवे पावकं तत्र राक्षसेन्द्रः प्रतापवान्
6060022a शस्त्राणि शरपत्राणि समिधोऽथ विभीतकः
6060022c लोहितानि च वासांसि स्रुवं कार्ष्णायसं तथा
6060023a स तत्राग्निं समास्तीर्य शरपत्रैः सतोमरैः
6060023c छागस्य सर्वकृष्णस्य गलं जग्राह जीवतः
6060024a सकृदेव समिद्धस्य विधूमस्य महार्चिषः
6060024c बभूवुस्तानि लिङ्गानि विजयं यान्यदर्शयन्
6060025a प्रदक्षिणावर्तशिखस्तप्तकाञ्चनसंनिभः
6060025c हविस्तत्प्रतिजग्राह पावकः स्वयमुत्थितः
6060026a सोऽस्त्रमाहारयामास ब्राह्ममस्त्रविदां वरः
6060026c धनुश्चात्मरथं चैव सर्वं तत्राभ्यमन्त्रयत्
6060027a तस्मिन्नाहूयमानेऽस्त्रे हूयमाने च पावके
6060027c सार्कग्रहेन्दु नक्षत्रं वितत्रास नभस्तलम्
6060028a स पावकं पावकदीप्ततेजा; हुत्वा महेन्द्रप्रतिमप्रभावः
6060028c सचापबाणासिरथाश्वसूतः; खेऽन्तर्दध आत्मानमचिन्त्यरूपः
6060029a स सैन्यमुत्सृज्य समेत्य तूर्णं; महारणे वानरवाहिनीषु
6060029c अदृश्यमानः शरजालमुग्रं; ववर्ष नीलाम्बुधरो यथाम्बु
6060030a ते शक्रजिद्बाणविशीर्णदेहा; मायाहता विस्वरमुन्नदन्तः
6060030c रणे निपेतुर्हरयोऽद्रिकल्पा; यथेन्द्रवज्राभिहता नगेन्द्राः
6060031a ते केवलं संददृशुः शिताग्रा;न्बाणान्रणे वानरवाहिनीषु
6060031c माया निगूढं च सुरेन्द्रशत्रुं; न चात्र तं राक्षसमभ्यपश्यन्
6060032a ततः स रक्षोऽधिपतिर्महात्मा; सर्वा दिशो बाणगणैः शिताग्रैः
6060032c प्रच्छादयामास रविप्रकाशै;र्विषादयामास च वानरेन्द्रान्
6060033a स शूलनिस्त्रिंश परश्वधानि; व्याविध्य दीप्तानलसंनिभानि
6060033c सविस्फुलिङ्गोज्ज्वलपावकानि; ववर्ष तीव्रं प्लवगेन्द्रसैन्ये
6060034a ततो ज्वलनसंकाशैः शितैर्वानरयूथपाः
6060034c ताडिताः शक्रजिद्बाणैः प्रफुल्ला इव किंशुकाः
6060035a अन्योन्यमभिसर्पन्तो निनदन्तश्च विस्वरम्
6060035c राक्षसेन्द्रास्त्रनिर्भिन्ना निपेतुर्वानरर्षभाः
6060036a उदीक्षमाणा गगनं केचिन्नेत्रेषु ताडिताः
6060036c शरैर्विविशुरन्योन्यं पेतुश्च जगतीतले
6060037a हनूमन्तं च सुग्रीवमङ्गदं गन्धमादनम्
6060037c जाम्बवन्तं सुषेणं च वेगदर्शिनमेव च
6060038a मैन्दं च द्विविदं नीलं गवाक्षं गजगोमुखौ
6060038c केसरिं हरिलोमानं विद्युद्दंष्ट्रं च वानरम्
6060039a सूर्याननं ज्योतिमुखं तथा दधिमुखं हरिम्
6060039c पावकाक्षं नलं चैव कुमुदं चैव वानरम्
6060040a प्रासैः शूलैः शितैर्बाणैरिन्द्रजिन्मन्त्रसंहितैः
6060040c विव्याध हरिशार्दूलान्सर्वांस्तान्राक्षसोत्तमः
6060041a स वै गदाभिर्हरियूथमुख्या;न्निर्भिद्य बाणैस्तपनीयपुङ्खैः
6060041c ववर्ष रामं शरवृष्टिजालैः; सलक्ष्मणं भास्कररश्मिकल्पैः
6060042a स बाणवर्षैरभिवर्ष्यमाणो; धारानिपातानिव तान्विचिन्त्य
6060042c समीक्षमाणः परमाद्भुतश्री; रामस्तदा लक्ष्मणमित्युवाच
6060043a असौ पुनर्लक्ष्मण राक्षसेन्द्रो; ब्रह्मास्त्रमाश्रित्य सुरेन्द्रशत्रुः
6060043c निपातयित्वा हरिसैन्यमुग्र;मस्माञ्शरैरर्दयति प्रसक्तम्
6060044a स्वयम्भुवा दत्तवरो महात्मा; खमास्थितोऽन्तर्हितभीमकायः
6060044c कथं नु शक्यो युधि नष्टदेहो; निहन्तुमद्येन्द्रजिदुद्यतास्त्रः
6060045a मन्ये स्वयम्भूर्भगवानचिन्त्यो; यस्यैतदस्त्रं प्रभवश्च योऽस्य
6060045c बाणावपातांस्त्वमिहाद्य धीम;न्मया सहाव्यग्रमनाः सहस्व
6060046a प्रच्छादयत्येष हि राक्षसेन्द्रः; सर्वा दिशः सायकवृष्टिजालैः
6060046c एतच्च सर्वं पतिताग्र्यवीरं; न भ्राजते वानरराजसैन्यम्
6060047a आवां तु दृष्ट्वा पतितौ विसंज्ञौ; निवृत्तयुद्धौ हतरोषहर्षौ
6060047c ध्रुवं प्रवेक्ष्यत्यमरारिवासं; असौ समादाय रणाग्रलक्ष्मीम्
6060048a ततस्तु ताविन्द्रजिदस्त्रजालै;र्बभूवतुस्तत्र तदा विशस्तौ
6060048c स चापि तौ तत्र विषादयित्वा; ननाद हर्षाद्युधि राक्षसेन्द्रः
6060049a स तत्तदा वानरराजसैन्यं; रामं च संख्ये सहलक्ष्मणेन
6060049c विषादयित्वा सहसा विवेश; पुरीं दशग्रीवभुजाभिगुप्ताम्
6061001a तयोस्तदा सादितयो रणाग्रे; मुमोह सैन्यं हरियूथपानाम्
6061001c सुग्रीवनीलाङ्गदजाम्बवन्तो; न चापि किंचित्प्रतिपेदिरे ते
6061002a ततो विषण्णं समवेक्ष्य सैन्यं; विभीषणो बुद्धिमतां वरिष्ठः
6061002c उवाच शाखामृगराजवीरा;नाश्वासयन्नप्रतिमैर्वचोभिः
6061003a मा भैष्ट नास्त्यत्र विषादकालो; यदार्यपुत्राववशौ विषण्णौ
6061003c स्वयम्भुवो वाक्यमथोद्वहन्तौ; यत्सादिताविन्द्रजिदस्त्रजालैः
6061004a तस्मै तु दत्तं परमास्त्रमेत;त्स्वयम्भुवा ब्राह्मममोघवेगम्
6061004c तन्मानयन्तौ यदि राजपुत्रौ; निपातितौ कोऽत्र विषादकालः
6061005a ब्राह्ममस्त्रं तदा धीमान्मानयित्वा तु मारुतिः
6061005c विभीषणवचः श्रुत्वा हनूमांस्तमथाब्रवीत्
6061006a एतस्मिन्निहते सैन्ये वानराणां तरस्विनाम्
6061006c यो यो धारयते प्राणांस्तं तमाश्वासयावहे
6061007a तावुभौ युगपद्वीरौ हनूमद्राक्षसोत्तमौ
6061007c उल्काहस्तौ तदा रात्रौ रणशीर्षे विचेरतुः
6061008a छिन्नलाङ्गूलहस्तोरुपादाङ्गुलि शिरो धरैः
6061008c स्रवद्भिः क्षतजं गात्रैः प्रस्रवद्भिः समन्ततः
6061009a पतितैः पर्वताकारैर्वानरैरभिसंकुलाम्
6061009c शस्त्रैश्च पतितैर्दीप्तैर्ददृशाते वसुंधराम्
6061010a सुग्रीवमङ्गदं नीलं शरभं गन्धमादनम्
6061010c जाम्बवन्तं सुषेणं च वेगदर्शनमाहुकम्
6061011a मैन्दं नलं ज्योतिमुखं द्विविदं पनसं तथा
6061011c विभीषणो हनूमांश्च ददृशाते हतान्रणे
6061012a सप्तषष्टिर्हताः कोट्यो वानराणां तरस्विनाम्
6061012c अह्नः पञ्चमशेषेण वल्लभेन स्वयम्भुवः
6061013a सागरौघनिभं भीमं दृष्ट्वा बाणार्दितं बलम्
6061013c मार्गते जाम्बवन्तं स्म हनूमान्सविभीषणः
6061014a स्वभावजरया युक्तं वृद्धं शरशतैश्चितम्
6061014c प्रजापतिसुतं वीरं शाम्यन्तमिव पावकम्
6061015a दृष्ट्वा तमुपसंगम्य पौलस्त्यो वाक्यमब्रवीत्
6061015c कच्चिदार्यशरैस्तीर्ष्णैर्न प्राणा ध्वंसितास्तव
6061016a विभीषणवचः श्रुत्वा जाम्बवानृक्षपुंगवः
6061016c कृच्छ्रादभ्युद्गिरन्वाक्यमिदं वचनमब्रवीत्
6061017a नैरृतेन्द्रमहावीर्यस्वरेण त्वाभिलक्षये
6061017c पीड्यमानः शितैर्बाणैर्न त्वां पश्यामि चक्षुषा
6061018a अञ्जना सुप्रजा येन मातरिश्वा च नैरृत
6061018c हनूमान्वानरश्रेष्ठः प्राणान्धारयते क्वचित्
6061019a श्रुत्वा जाम्बवतो वाक्यमुवाचेदं विभीषणः
6061019c आर्यपुत्रावतिक्रम्य कस्मात्पृच्छसि मारुतिम्
6061020a नैव राजनि सुग्रीवे नाङ्गदे नापि राघवे
6061020c आर्य संदर्शितः स्नेहो यथा वायुसुते परः
6061021a विभीषणवचः श्रुत्वा जाम्बवान्वाक्यमब्रवीत्
6061021c शृणु नैरृतशार्दूल यस्मात्पृच्छामि मारुतिम्
6061022a तस्मिञ्जीवति वीरे तु हतमप्यहतं बलम्
6061022c हनूमत्युज्झितप्राणे जीवन्तोऽपि वयं हताः
6061023a ध्रियते मारुतिस्तात मारुतप्रतिमो यदि
6061023c वैश्वानरसमो वीर्ये जीविताशा ततो भवेत्
6061024a ततो वृद्धमुपागम्य नियमेनाभ्यवादयत्
6061024c गृह्य जाम्बवतः पादौ हनूमान्मारुतात्मजः
6061025a श्रुत्वा हनुमतो वाक्यं तथापि व्यथितेन्द्रियः
6061025c पुनर्जातमिवात्मानं स मेने ऋक्षपुंगवः
6061026a ततोऽब्रवीन्महातेजा हनूमन्तं स जाम्बवान्
6061026c आगच्छ हरिशार्दूलवानरांस्त्रातुमर्हसि
6061027a नान्यो विक्रमपर्याप्तस्त्वमेषां परमः सखा
6061027c त्वत्पराक्रमकालोऽयं नान्यं पश्यामि कञ्चन
6061028a ऋक्षवानरवीराणामनीकानि प्रहर्षय
6061028c विशल्यौ कुरु चाप्येतौ सादितौ रामलक्ष्मणौ
6061029a गत्वा परममध्वानमुपर्युपरि सागरम्
6061029c हिमवन्तं नगश्रेष्ठं हनूमन्गन्तुमर्हसि
6061030a ततः काञ्चनमत्युग्रमृषभं पर्वतोत्तमम्
6061030c कैलासशिखरं चापि द्रक्ष्यस्यरिनिषूदन
6061031a तयोः शिखरयोर्मध्ये प्रदीप्तमतुलप्रभम्
6061031c सर्वौषधियुतं वीर द्रक्ष्यस्यौषधिपर्वतम्
6061032a तस्य वानरशार्दूलचतस्रो मूर्ध्नि संभवाः
6061032c द्रक्ष्यस्योषधयो दीप्ता दीपयन्त्यो दिशो दश
6061033a मृतसंजीवनीं चैव विशल्यकरणीमपि
6061033c सौवर्णकरणीं चैव संधानीं च महौषधीम्
6061034a ताः सर्वा हनुमन्गृह्य क्षिप्रमागन्तुमर्हसि
6061034c आश्वासय हरीन्प्राणैर्योज्य गन्धवहात्मजः
6061035a श्रुत्वा जाम्बवतो वाक्यं हनूमान्हरिपुंगवः
6061035c आपूर्यत बलोद्धर्षैस्तोयवेगैरिवार्णवः
6061036a स पर्वततटाग्रस्थः पीडयन्पर्वतोत्तरम्
6061036c हनूमान्दृश्यते वीरो द्वितीय इव पर्वतः
6061037a हरिपादविनिर्भिन्नो निषसाद स पर्वतः
6061037c न शशाक तदात्मानं सोढुं भृशनिपीडितः
6061038a तस्य पेतुर्नगा भूमौ हरिवेगाच्च जज्वलुः
6061038c शृङ्गाणि च व्यकीर्यन्त पीडितस्य हनूमता
6061039a तस्मिन्संपीड्यमाने तु भग्नद्रुमशिलातले
6061039c न शेकुर्वानराः स्थातुं घूर्णमाने नगोत्तमे
6061040a स घूर्णितमहाद्वारा प्रभग्नगृहगोपुरा
6061040c लङ्का त्रासाकुला रात्रौ प्रनृत्तेवाभवत्तदा
6061041a पृथिवीधरसंकाशो निपीड्य धरणीधरम्
6061041c पृथिवीं क्षोभयामास सार्णवां मारुतात्मजः
6061042a पद्भ्यां तु शैलमापीड्य वडवामुखवन्मुखम्
6061042c विवृत्योग्रं ननादोच्चैस्त्रासयन्निव राक्षसान्
6061043a तस्य नानद्यमानस्य श्रुत्वा निनदमद्भुतम्
6061043c लङ्कास्था राक्षसाः सर्वे न शेकुः स्पन्दितुं भयात्
6061044a नमस्कृत्वाथ रामाय मारुतिर्भीमविक्रमः
6061044c राघवार्थे परं कर्म समैहत परंतपः
6061045a स पुच्छमुद्यम्य भुजंगकल्पं; विनम्य पृष्ठं श्रवणे निकुञ्च्य
6061045c विवृत्य वक्त्रं वडवामुखाभ;मापुप्लुवे व्योम्नि स चण्डवेगः
6061046a स वृक्षषण्डांस्तरसा जहार; शैलाञ्शिलाः प्राकृतवानरांश्च
6061046c बाहूरुवेगोद्धतसंप्रणुन्ना;स्ते क्षीणवेगाः सलिले निपेतुः
6061047a स तौ प्रसार्योरगभोगकल्पौ; भुजौ भुजंगारिनिकाशवीर्यः
6061047c जगाम मेरुं नगराजमग्र्यं; दिशः प्रकर्षन्निव वायुसूनुः
6061048a स सागरं घूर्णितवीचिमालं; तदा भृशं भ्रामितसर्वसत्त्वम्
6061048c समीक्षमाणः सहसा जगाम; चक्रं यथा विष्णुकराग्रमुक्तम्
6061049a स पर्वतान्वृक्षगणान्सरांसि; नदीस्तटाकानि पुरोत्तमानि
6061049c स्फीताञ्जनांस्तानपि संप्रपश्य;ञ्जगाम वेगात्पितृतुल्यवेगः
6061050a आदित्यपथमाश्रित्य जगाम स गतश्रमः
6061050c स ददर्श हरिश्रेष्ठो हिमवन्तं नगोत्तमम्
6061051a नानाप्रस्रवणोपेतं बहुकंदरनिर्झरम्
6061051c श्वेताभ्रचयसंकाशैः शिखरैश्चारुदर्शनैः
6061052a स तं समासाद्य महानगेन्द्र;मतिप्रवृद्धोत्तमघोरशृङ्गम्
6061052c ददर्श पुण्यानि महाश्रमाणि; सुरर्षिसंघोत्तमसेवितानि
6061053a स ब्रह्मकोशं रजतालयं च; शक्रालयं रुद्रशरप्रमोक्षम्
6061053c हयाननं ब्रह्मशिरश्च दीप्तं; ददर्श वैवस्वत किंकरांश्च
6061054a वज्रालयं वैश्वरणालयं च; सूर्यप्रभं सूर्यनिबन्धनं च
6061054c ब्रह्मासनं शंकरकार्मुकं च; ददर्श नाभिं च वसुंधरायाः
6061055a कैलासमग्र्यं हिमवच्छिलां च; तथर्षभं काञ्चनशैलमग्र्यम्
6061055c स दीप्तसर्वौषधिसंप्रदीप्तं; ददर्श सर्वौषधिपर्वतेन्द्रम्
6061056a स तं समीक्ष्यानलरश्मिदीप्तं; विसिष्मिये वासवदूतसूनुः
6061056c आप्लुत्य तं चौषधिपर्वतेन्द्रं; तत्रौषधीनां विचयं चकार
6061057a स योजनसहस्राणि समतीत्य महाकपिः
6061057c दिव्यौषधिधरं शैलं व्यचरन्मारुतात्मजः
6061058a महौषध्यस्तु ताः सर्वास्तस्मिन्पर्वतसत्तमे
6061058c विज्ञायार्थिनमायान्तं ततो जग्मुरदर्शनम्
6061059a स ता महात्मा हनुमानपश्यं;श्चुकोप कोपाच्च भृशं ननाद
6061059c अमृष्यमाणोऽग्निनिकाशचक्षु;र्महीधरेन्द्रं तमुवाच वाक्यम्
6061060a किमेतदेवं सुविनिश्चितं ते; यद्राघवे नासि कृतानुकम्पः
6061060c पश्याद्य मद्बाहुबलाभिभूतो; विकीर्णमात्मानमथो नगेन्द्र
6061061a स तस्य शृङ्गं सनगं सनागं; सकाञ्चनं धातुसहस्रजुष्टम्
6061061c विकीर्णकूटं चलिताग्रसानुं; प्रगृह्य वेगात्सहसोन्ममाथ
6061062a स तं समुत्पाट्य खमुत्पपात; वित्रास्य लोकान्ससुरान्सुरेन्द्रान्
6061062c संस्तूयमानः खचरैरनेकै;र्जगाम वेगाद्गरुडोग्रवीर्यः
6061063a स भास्कराध्वानमनुप्रपन्न;स्तद्भास्कराभं शिखरं प्रगृह्य
6061063c बभौ तदा भास्करसंनिकाशो; रवेः समीपे प्रतिभास्कराभः
6061064a स तेन शैलेन भृशं रराज; शैलोपमो गन्धवहात्मजस्तु
6061064c सहस्रधारेण सपावकेन; चक्रेण खे विष्णुरिवोद्धृतेन
6061065a तं वानराः प्रेक्ष्य तदा विनेदुः; स तानपि प्रेक्ष्य मुदा ननाद
6061065c तेषां समुद्घुष्टरवं निशम्य; लङ्कालया भीमतरं विनेदुः
6061066a ततो महात्मा निपपात तस्मि;ञ्शैलोत्तमे वानरसैन्यमध्ये
6061066c हर्युत्तमेभ्यः शिरसाभिवाद्य; विभीषणं तत्र च सस्वजे सः
6061067a तावप्युभौ मानुषराजपुत्रौ; तं गन्धमाघ्राय महौषधीनाम्
6061067c बभूवतुस्तत्र तदा विशल्या;वुत्तस्थुरन्ये च हरिप्रवीराः
6061068a ततो हरिर्गन्धवहात्मजस्तु; तमोषधीशैलमुदग्रवीर्यः
6061068c निनाय वेगाद्धिमवन्तमेव; पुनश्च रामेण समाजगाम
6062001a ततोऽब्रवीन्महातेजाः सुग्रीवो वानराधिपः
6062001c अर्थ्यं विजापयंश्चापि हनूमन्तं महाबलम्
6062002a यतो हतः कुम्भकर्णः कुमाराश्च निषूदिताः
6062002c नेदानीमुपनिर्हारं रावणो दातुमर्हति
6062003a ये ये महाबलाः सन्ति लघवश्च प्लवंगमाः
6062003c लङ्कामभ्युत्पतन्त्वाशु गृह्योल्काः प्लवगर्षभाः
6062004a ततोऽस्तं गत आदित्ये रौद्रे तस्मिन्निशामुखे
6062004c लङ्कामभिमुखाः सोल्का जग्मुस्ते प्लवगर्षभाः
6062005a उल्काहस्तैर्हरिगणैः सर्वतः समभिद्रुताः
6062005c आरक्षस्था विरूपाक्षाः सहसा विप्रदुद्रुवुः
6062006a गोपुराट्ट प्रतोलीषु चर्यासु विविधासु च
6062006c प्रासादेषु च संहृष्टाः ससृजुस्ते हुताशनम्
6062007a तेषां गृहसहस्राणि ददाह हुतभुक्तदा
6062007c आवासान्राक्षसानां च सर्वेषां गृहमेधिनाम्
6062008a हेमचित्रतनुत्राणां स्रग्दामाम्बरधारिणाम्
6062008c सीधुपानचलाक्षाणां मदविह्वलगामिनाम्
6062009a कान्तालम्बितवस्त्राणां शत्रुसंजातमन्युनाम्
6062009c गदाशूलासि हस्तानां खादतां पिबतामपि
6062010a शयनेषु महार्हेषु प्रसुप्तानां प्रियैः सह
6062010c त्रस्तानां गच्छतां तूर्णं पुत्रानादाय सर्वतः
6062011a तेषां गृहसहस्राणि तदा लङ्कानिवासिनाम्
6062011c अदहत्पावकस्तत्र जज्वाल च पुनः पुनः
6062012a सारवन्ति महार्हाणि गम्भीरगुणवन्ति च
6062012c हेमचन्द्रार्धचन्द्राणि चन्द्रशालोन्नतानि च
6062013a रत्नचित्रगवाक्षाणि साधिष्ठानानि सर्वशः
6062013c मणिविद्रुमचित्राणि स्पृशन्तीव च भास्करम्
6062014a क्रौञ्चबर्हिणवीणानां भूषणानां च निस्वनैः
6062014c नादितान्यचलाभानि वेश्मान्यग्निर्ददाह सः
6062015a ज्वलनेन परीतानि तोरणानि चकाशिरे
6062015c विद्युद्भिरिव नद्धानि मेघजालानि घर्मगे
6062016a विमानेषु प्रसुप्ताश्च दह्यमाना वराङ्गनाः
6062016c त्यक्ताभरणसंयोगा हाहेत्युच्चैर्विचुक्रुशः
6062017a तत्र चाग्निपरीतानि निपेतुर्भवनान्यपि
6062017c वज्रिवज्रहतानीव शिखराणि महागिरेः
6062018a तानि निर्दह्यमानानि दूरतः प्रचकाशिरे
6062018c हिमवच्छिखराणीव दीप्तौषधिवनानि च
6062019a हर्म्याग्रैर्दह्यमानैश्च ज्वालाप्रज्वलितैरपि
6062019c रात्रौ सा दृश्यते लङ्का पुष्पितैरिव किंशुकैः
6062020a हस्त्यध्यक्षैर्गजैर्मुक्तैर्मुक्तैश्च तुरगैरपि
6062020c बभूव लङ्का लोकान्ते भ्रान्तग्राह इवार्णवः
6062021a अश्वं मुक्तं गजो दृष्ट्वा कच्चिद्भीतोऽपसर्पति
6062021c भीतो भीतं गजं दृष्ट्वा क्वचिदश्वो निवर्तते
6062022a सा बभूव मुहूर्तेन हरिभिर्दीपिता पुरी
6062022c लोकस्यास्य क्षये घोरे प्रदीप्तेव वसुंधरा
6062023a नारी जनस्य धूमेन व्याप्तस्योच्चैर्विनेदुषः
6062023c स्वनो ज्वलनतप्तस्य शुश्रुवे दशयोजनम्
6062024a प्रदग्धकायानपरान्राक्षसान्निर्गतान्बहिः
6062024c सहसाभ्युत्पतन्ति स्म हरयोऽथ युयुत्सवः
6062025a उद्घुष्टं वानराणां च राक्षसानां च निस्वनः
6062025c दिशो दश समुद्रं च पृथिवीं चान्वनादयत्
6062026a विशल्यौ तु महात्मानौ तावुभौ रामलक्ष्मणौ
6062026c असंभ्रान्तौ जगृहतुस्तावुभौ धनुषी वरे
6062027a ततो विस्फारयाणस्य रामस्य धनुरुत्तमम्
6062027c बभूव तुमुलः शब्दो राक्षसानां भयावहः
6062028a अशोभत तदा रामो धनुर्विस्फारयन्महत्
6062028c भगवानिव संक्रुद्धो भवो वेदमयं धनुः
6062029a वानरोद्घुष्टघोषश्च राक्षसानां च निस्वनः
6062029c ज्याशब्दश्चापि रामस्य त्रयं व्याप दिशो दश
6062030a तस्य कार्मुकमुक्तैश्च शरैस्तत्पुरगोपुरम्
6062030c कैलासशृङ्गप्रतिमं विकीर्णमपतद्भुवि
6062031a ततो रामशरान्दृष्ट्वा विमानेषु गृहेषु च
6062031c संनाहो राक्षसेन्द्राणां तुमुलः समपद्यत
6062032a तेषां संनह्यमानानां सिंहनादं च कुर्वताम्
6062032c शर्वरी राक्षसेन्द्राणां रौद्रीव समपद्यत
6062033a आदिष्टा वानरेन्द्रास्ते सुग्रीवेण महात्मना
6062033c आसन्ना द्वारमासाद्य युध्यध्वं प्लवगर्षभाः
6062034a यश्च वो वितथं कुर्यात्तत्र तत्र व्यवस्थितः
6062034c स हन्तव्योऽभिसंप्लुत्य राजशासनदूषकः
6062035a तेषु वानरमुख्येषु दीप्तोल्कोज्ज्वलपाणिषु
6062035c स्थितेषु द्वारमासाद्य रावणं मन्युराविशत्
6062036a तस्य जृम्भितविक्षेपाद्व्यामिश्रा वै दिशो दश
6062036c रूपवानिव रुद्रस्य मन्युर्गात्रेष्वदृश्यत
6062037a स निकुम्भं च कुम्भं च कुम्भकर्णात्मजावुभौ
6062037c प्रेषयामास संक्रुद्धो राक्षसैर्बहुभिः सह
6062038a शशास चैव तान्सर्वान्राक्षसान्राक्षसेश्वरः
6062038c राक्षसा गच्छतात्रैव सिंहनादं च नादयन्
6062039a ततस्तु चोदितास्तेन राक्षसा ज्वलितायुधाः
6062039c लङ्काया निर्ययुर्वीराः प्रणदन्तः पुनः पुनः
6062040a भीमाश्वरथमातंगं नानापत्ति समाकुलम्
6062040c दीप्तशूलगदाखड्गप्रासतोमरकार्मुकम्
6062041a तद्राक्षसबलं घोरं भीमविक्रमपौरुषम्
6062041c ददृशे ज्वलितप्रासं किङ्किणीशतनादितम्
6062042a हेमजालाचितभुजं व्यावेष्टितपरश्वधम्
6062042c व्याघूर्णितमहाशस्त्रं बाणसंसक्तकार्मुकम्
6062043a गन्धमाल्यमधूत्सेकसंमोदित महानिलम्
6062043c घोरं शूरजनाकीर्णं महाम्बुधरनिस्वनम्
6062044a तं दृष्ट्वा बलमायान्तं राक्षसानां सुदारुणम्
6062044c संचचाल प्लवंगानां बलमुच्चैर्ननाद च
6062045a जवेनाप्लुत्य च पुनस्तद्राक्षसबलं महत्
6062045c अभ्ययात्प्रत्यरिबलं पतंग इव पावकम्
6062046a तेषां भुजपरामर्शव्यामृष्टपरिघाशनि
6062046c राक्षसानां बलं श्रेष्ठं भूयस्तरमशोभत
6062047a तथैवाप्यपरे तेषां कपीनामसिभिः शितैः
6062047c प्रवीरानभितो जघ्नुर्घोररूपा निशाचराः
6062048a घ्नन्तमन्यं जघानान्यः पातयन्तमपातयत्
6062048c गर्हमाणं जगर्हान्ये दशन्तमपरेऽदशत्
6062049a देहीत्यन्ये ददात्यन्यो ददामीत्यपरः पुनः
6062049c किं क्लेशयसि तिष्ठेति तत्रान्योन्यं बभाषिरे
6062050a समुद्यतमहाप्रासं मुष्टिशूलासिसंकुलम्
6062050c प्रावर्तत महारौद्रं युद्धं वानररक्षसाम्
6062051a वानरान्दश सप्तेति राक्षसा अभ्यपातयन्
6062051c राक्षसान्दशसप्तेति वानरा जघ्नुराहवे
6062052a विस्रस्तकेशरसनं विमुक्तकवचध्वजम्
6062052c बलं राक्षसमालम्ब्य वानराः पर्यवारयन्
6063001a प्रवृत्ते संकुले तस्मिन्घोरे वीरजनक्षये
6063001c अङ्गदः कम्पनं वीरमाससाद रणोत्सुकः
6063002a आहूय सोऽङ्गदं कोपात्ताडयामास वेगितः
6063002c गदया कम्पनः पूर्वं स चचाल भृशाहतः
6063003a स संज्ञां प्राप्य तेजस्वी चिक्षेप शिखरं गिरेः
6063003c अर्दितश्च प्रहारेण कम्पनः पतितो भुवि
6063004a हतप्रवीरा व्यथिता राक्षसेन्द्रचमूस्तदा
6063004c जगामाभिमुखी सा तु कुम्भकर्णसुतो यतः
6063004e आपतन्तीं च वेगेन कुम्भस्तां सान्त्वयच्चमूम्
6063005a स धनुर्धन्विनां श्रेष्ठः प्रगृह्य सुसमाहितः
6063005c मुमोचाशीविषप्रख्याञ्शरान्देहविदारणान्
6063006a तस्य तच्छुशुभे भूयः सशरं धनुरुत्तमम्
6063006c विद्युदैरावतार्चिष्मद्द्वितीयेन्द्रधनुर्यथा
6063007a आकर्णकृष्टमुक्तेन जघान द्विविदं तदा
6063007c तेन हाटकपुङ्खेन पत्रिणा पत्रवाससा
6063008a सहसाभिहतस्तेन विप्रमुक्तपदः स्फुरन्
6063008c निपपाताद्रिकूटाभो विह्वलः प्लवगोत्तमः
6063009a मैन्दस्तु भ्रातरं दृष्ट्वा भग्नं तत्र महाहवे
6063009c अभिदुद्राव वेगेन प्रगृह्य महतीं शिलाम्
6063010a तां शिलां तु प्रचिक्षेप राक्षसाय महाबलः
6063010c बिभेद तां शिलां कुम्भः प्रसन्नैः पञ्चभिः शरैः
6063011a संधाय चान्यं सुमुखं शरमाशीविषोपमम्
6063011c आजघान महातेजा वक्षसि द्विविदाग्रजम्
6063012a स तु तेन प्रहारेण मैन्दो वानरयूथपः
6063012c मर्मण्यभिहतस्तेन पपात भुवि मूर्छितः
6063013a अङ्गदो मातुलौ दृष्ट्वा पतितौ तौ महाबलौ
6063013c अभिदुद्राव वेगेन कुम्भमुद्यतकार्मुकम्
6063014a तमापतन्तं विव्याध कुम्भः पञ्चभिरायसैः
6063014c त्रिभिश्चान्यैः शितैर्बाणैर्मातंगमिव तोमरैः
6063015a सोऽङ्गदं विविधैर्बाणैः कुम्भो विव्याध वीर्यवान्
6063015c अकुण्ठधारैर्निशितैस्तीक्ष्णैः कनकभूषणैः
6063016a अङ्गदः प्रतिविद्धाङ्गो वालिपुत्रो न कम्पते
6063016c शिलापादपवर्षाणि तस्य मूर्ध्नि ववर्ष ह
6063017a स प्रचिच्छेद तान्सर्वान्बिभेद च पुनः शिलाः
6063017c कुम्भकर्णात्मजः श्रीमान्वालिपुत्रसमीरितान्
6063018a आपतन्तं च संप्रेक्ष्य कुम्भो वानरयूथपम्
6063018c भ्रुवोर्विव्याध बाणाभ्यामुल्काभ्यामिव कुञ्जरम्
6063019a अङ्गदः पाणिना नेत्रे पिधाय रुधिरोक्षिते
6063019c सालमासन्नमेकेन परिजग्राह पाणिना
6063020a तमिन्द्रकेतुप्रतिमं वृक्षं मन्दरसंनिभम्
6063020c समुत्सृजन्तं वेगेन पश्यतां सर्वरक्षसाम्
6063021a स चिच्छेद शितैर्बाणैः सप्तभिः कायभेदनैः
6063021c अङ्गदो विव्यथेऽभीक्ष्णं ससाद च मुमोह च
6063022a अङ्गदं व्यथितं दृष्ट्वा सीदन्तमिव सागरे
6063022c दुरासदं हरिश्रेष्ठा राघवाय न्यवेदयन्
6063023a रामस्तु व्यथितं श्रुत्वा वालिपुत्रं महाहवे
6063023c व्यादिदेश हरिश्रेष्ठाञ्जाम्बवत्प्रमुखांस्ततः
6063024a ते तु वानरशार्दूलाः श्रुत्वा रामस्य शासनम्
6063024c अभिपेतुः सुसंक्रुद्धाः कुम्भमुद्यतकार्मुकम्
6063025a ततो द्रुमशिलाहस्ताः कोपसंरक्तलोचनाः
6063025c रिरक्षिषन्तोऽभ्यपतन्नङ्गदं वानरर्षभाः
6063026a जाम्बवांश्च सुषेणश्च वेगदर्शी च वानरः
6063026c कुम्भकर्णात्मजं वीरं क्रुद्धाः समभिदुद्रुवुः
6063027a समीक्ष्यातततस्तांस्तु वानरेन्द्रान्महाबलान्
6063027c आववार शरौघेण नगेनेव जलाशयम्
6063028a तस्य बाणचयं प्राप्य न शोकेरतिवर्तितुम्
6063028c वानरेन्द्रा महात्मानो वेलामिव महोदधिः
6063029a तांस्तु दृष्ट्वा हरिगणाञ्शरवृष्टिभिरर्दितान्
6063029c अङ्गदं पृष्ठतः कृत्वा भ्रातृजं प्लवगेश्वरः
6063030a अभिदुद्राव वेगेन सुग्रीवः कुम्भमाहवे
6063030c शैलसानु चरं नागं वेगवानिव केसरी
6063031a उत्पाट्य च महाशैलानश्वकर्णान्धवान्बहून्
6063031c अन्यांश्च विविधान्वृक्षांश्चिक्षेप च महाबलः
6063032a तां छादयन्तीमाकाशं वृक्षवृष्टिं दुरासदाम्
6063032c कुम्भकर्णात्मजः श्रीमांश्चिच्छेद निशितैः शरैः
6063033a अभिलक्ष्येण तीव्रेण कुम्भेन निशितैः शरैः
6063033c आचितास्ते द्रुमा रेजुर्यथा घोराः शतघ्नयः
6063034a द्रुमवर्षं तु तच्छिन्नं दृष्ट्वा कुम्भेन वीर्यवान्
6063034c वानराधिपतिः श्रीमान्महासत्त्वो न विव्यथे
6063035a निर्भिद्यमानः सहसा सहमानश्च ताञ्शरान्
6063035c कुम्भस्य धनुराक्षिप्य बभञ्जेन्द्रधनुःप्रभम्
6063036a अवप्लुत्य ततः शीघ्रं कृत्वा कर्म सुदुष्करम्
6063036c अब्रवीत्कुपितः कुम्भं भग्नशृङ्गमिव द्विपम्
6063037a निकुम्भाग्रज वीर्यं ते बाणवेगं तदद्भुतम्
6063037c संनतिश्च प्रभावश्च तव वा रावणस्य वा
6063038a प्रह्रादबलिवृत्रघ्नकुबेरवरुणोपम
6063038c एकस्त्वमनुजातोऽसि पितरं बलवत्तरः
6063039a त्वामेवैकं महाबाहुं शूलहस्तमरिंदमम्
6063039c त्रिदशा नातिवर्तन्ते जितेन्द्रियमिवाधयः
6063040a वरदानात्पितृव्यस्ते सहते देवदानवान्
6063040c कुम्भकर्णस्तु वीर्येण सहते च सुरासुरान्
6063041a धनुषीन्द्रजितस्तुल्यः प्रतापे रावणस्य च
6063041c त्वमद्य रक्षसां लोके श्रेष्ठोऽसि बलवीर्यतः
6063042a महाविमर्दं समरे मया सह तवाद्भुतम्
6063042c अद्य भूतानि पश्यन्तु शक्रशम्बरयोरिव
6063043a कृतमप्रतिमं कर्म दर्शितं चास्त्रकौशलम्
6063043c पातिता हरिवीराश्च त्वयैते भीमविक्रमाः
6063044a उपालम्भभयाच्चापि नासि वीर मया हतः
6063044c कृतकर्मा परिश्रान्तो विश्रान्तः पश्य मे बलम्
6063045a तेन सुग्रीववाक्येन सावमानेन मानितः
6063045c अग्नेराज्यहुतस्येव तेजस्तस्याभ्यवर्धत
6063046a ततः कुम्भः समुत्पत्य सुग्रीवमभिपद्य च
6063046c आजघानोरसि क्रुद्धो वज्रवेगेन मुष्टिना
6063047a तस्य चर्म च पुस्फोट संजज्ञे चास्य शोणितम्
6063047c स च मुष्टिर्महावेगः प्रतिजघ्नेऽस्थिमण्डले
6063048a तदा वेगेन तत्रासीत्तेजः प्रज्वालितं मुहुः
6063048c वज्रनिष्पेषसंजातज्वाला मेरौ यथा गिरौ
6063049a स तत्राभिहतस्तेन सुग्रीवो वानरर्षभः
6063049c मुष्टिं संवर्तयामास वज्रकल्पं महाबलः
6063050a अर्चिःसहस्रविकचं रविमण्डलसप्रभम्
6063050c स मुष्टिं पातयामास कुम्भस्योरसि वीर्यवान्
6063051a मुष्टिनाभिहतस्तेन निपपाताशु राक्षसः
6063051c लोहिताङ्ग इवाकाशाद्दीप्तरश्मिर्यदृच्छया
6063052a कुम्भस्य पततो रूपं भग्नस्योरसि मुष्टिना
6063052c बभौ रुद्राभिपन्नस्य यथारूपं गवां पतेः
6063053a तस्मिन्हते भीमपराक्रमेण; प्लवंगमानामृषभेण युद्धे
6063053c मही सशैला सवना चचाल; भयं च रक्षांस्यधिकं विवेश
6064001a निकुम्भो भ्रातरं दृष्ट्वा सुग्रीवेण निपातितम्
6064001c प्रदहन्निव कोपेन वानरेन्द्रमवैक्षत
6064002a ततः स्रग्दामसंनद्धं दत्तपञ्चाङ्गुलं शुभम्
6064002c आददे परिघं वीरो नगेन्द्रशिखरोपमम्
6064003a हेमपट्टपरिक्षिप्तं वज्रविद्रुमभूषितम्
6064003c यमदण्डोपमं भीमं रक्षसां भयनाशनम्
6064004a तमाविध्य महातेजाः शक्रध्वजसमं रणे
6064004c विननाद विवृत्तास्यो निकुम्भो भीमविक्रमः
6064005a उरोगतेन निष्केण भुजस्थैरङ्गदैरपि
6064005c कुण्डलाभ्यां च मृष्टाभ्यां मालया च विचित्रया
6064006a निकुम्भो भूषणैर्भाति तेन स्म परिघेण च
6064006c यथेन्द्रधनुषा मेघः सविद्युत्स्तनयित्नुमान्
6064007a परिघाग्रेण पुस्फोट वातग्रन्थिर्महात्मनः
6064007c प्रजज्वाल सघोषश्च विधूम इव पावकः
6064008a नगर्या विटपावत्या गन्धर्वभवनोत्तमैः
6064008c सह चैवामरावत्या सर्वैश्च भवनैः सह
6064009a सतारागणनक्षत्रं सचन्द्रं समहाग्रहम्
6064009c निकुम्भपरिघाघूर्णं भ्रमतीव नभस्तलम्
6064010a दुरासदश्च संजज्ञे परिघाभरणप्रभः
6064010c क्रोधेन्धनो निकुम्भाग्निर्युगान्ताग्निरिवोत्थितः
6064011a राक्षसा वानराश्चापि न शेकुः स्पन्दितुं भयात्
6064011c हनूमंस्तु विवृत्योरस्तस्थौ प्रमुखतो बली
6064012a परिघोपमबाहुस्तु परिघं भास्करप्रभम्
6064012c बली बलवतस्तस्य पातयामास वक्षसि
6064013a स्थिरे तस्योरसि व्यूढे परिघः शतधा कृतः
6064013c विशीर्यमाणः सहसा उल्का शतमिवाम्बरे
6064014a स तु तेन प्रहारेण चचाल च महाकपिः
6064014c परिघेण समाधूतो यथा भूमिचलेऽचलः
6064015a स तथाभिहतस्तेन हनूमान्प्लवगोत्तमः
6064015c मुष्टिं संवर्तयामास बलेनातिमहाबलः
6064016a तमुद्यम्य महातेजा निकुम्भोरसि वीर्यवान्
6064016c अभिचिक्षेप वेगेन वेगवान्वायुविक्रमः
6064017a ततः पुस्फोट चर्मास्य प्रसुस्राव च शोणितम्
6064017c मुष्टिना तेन संजज्ञे ज्वाला विद्युदिवोत्थिता
6064018a स तु तेन प्रहारेण निकुम्भो विचचाल ह
6064018c स्वस्थश्चापि निजग्राह हनूमन्तं महाबलम्
6064019a विचुक्रुशुस्तदा संख्ये भीमं लङ्कानिवासिनः
6064019c निकुम्भेनोद्धृतं दृष्ट्वा हनूमन्तं महाबलम्
6064020a स तथा ह्रियमाणोऽपि कुम्भकर्णात्मजेन हि
6064020c आजघानानिलसुतो वज्रवेगेन मुष्टिना
6064021a आत्मानं मोचयित्वाथ क्षितावभ्यवपद्यत
6064021c हनूमानुन्ममथाशु निकुम्भं मारुतात्मजः
6064022a निक्षिप्य परमायत्तो निकुम्भं निष्पिपेष च
6064022c उत्पत्य चास्य वेगेन पपातोरसि वीर्यवान्
6064023a परिगृह्य च बाहुभ्यां परिवृत्य शिरोधराम्
6064023c उत्पाटयामास शिरो भैरवं नदतो महत्
6064024a अथ विनदति सादिते निकुम्भे; पवनसुतेन रणे बभूव युद्धम्
6064024c दशरथसुतराक्षसेन्द्रचम्वो;र्भृशतरमागतरोषयोः सुभीमम्
6065001a निकुम्भं च हतं श्रुत्वा कुम्भं च विनिपातितम्
6065001c रावणः परमामर्षी प्रजज्वालानलो यथा
6065002a नैरृतः क्रोधशोकाभ्यां द्वाभ्यां तु परिमूर्छितः
6065002c खरपुत्रं विशालाक्षं मकराक्षमचोदयत्
6065003a गच्छ पुत्र मयाज्ञप्तो बलेनाभिसमन्वितः
6065003c राघवं लक्ष्मणं चैव जहि तौ सवनौकसौ
6065004a रावणस्य वचः श्रुत्वा शूरो मानी खरात्मजः
6065004c बाढमित्यब्रवीद्धृष्टो मकराक्षो निशाचरः
6065005a सोऽभिवाद्य दशग्रीवं कृत्वा चापि प्रदक्षिणम्
6065005c निर्जगाम गृहाच्छुभ्राद्रावणस्याज्ञया बली
6065006a समीपस्थं बलाध्यक्षं खरपुत्रोऽब्रवीदिदम्
6065006c रथमानीयतां शीघ्रं सैन्यं चानीयतां त्वरात्
6065007a तस्य तद्वचनं श्रुत्वा बलाध्यक्षो निशाचरः
6065007c स्यन्दनं च बलं चैव समीपं प्रत्यपादयत्
6065008a प्रदक्षिणं रथं कृत्वा आरुरोह निशाचरः
6065008c सूतं संचोदयामास शीघ्रं मे रथमावह
6065009a अथ तान्राक्षसान्सर्वान्मकराक्षोऽब्रवीदिदम्
6065009c यूयं सर्वे प्रयुध्यध्वं पुरस्तान्मम राक्षसाः
6065010a अहं राक्षसराजेन रावणेन महात्मना
6065010c आज्ञप्तः समरे हन्तुं तावुभौ रामलक्ष्मणौ
6065011a अद्य रामं वधिष्यामि लक्ष्मणं च निशाचराः
6065011c शाखामृगं च सुग्रीवं वानरांश्च शरोत्तमैः
6065012a अद्य शूलनिपातैश्च वानराणां महाचमूम्
6065012c प्रदहिष्यामि संप्राप्तां शुष्केन्धनमिवानलः
6065013a मकराक्षस्य तच्छ्रुत्वा वचनं ते निशाचराः
6065013c सर्वे नानायुधोपेता बलवन्तः समाहिताः
6065014a ते कामरूपिणः शूरा दंष्ट्रिणः पिङ्गलेक्षणाः
6065014c मातंगा इव नर्दन्तो ध्वस्तकेशा भयानकाः
6065015a परिवार्य महाकाया महाकायं खरात्मजम्
6065015c अभिजग्मुस्तदा हृष्टाश्चालयन्तो वसुंधराम्
6065016a शङ्खभेरीसहस्राणामाहतानां समन्ततः
6065016c क्ष्वेडितास्फोटितानां च ततः शब्दो महानभूत्
6065017a प्रभ्रष्टोऽथ करात्तस्य प्रतोदः सारथेस्तदा
6065017c पपात सहसा चैव ध्वजस्तस्य च रक्षसः
6065018a तस्य ते रथसंयुक्ता हया विक्रमवर्जिताः
6065018c चरणैराकुलैर्गत्वा दीनाः सास्रमुखा ययुः
6065019a प्रवाति पवनस्तस्य सपांसुः खरदारुणः
6065019c निर्याणे तस्य रौद्रस्य मकराक्षस्य दुर्मतेः
6065020a तानि दृष्ट्वा निमित्तानि राक्षसा वीर्यवत्तमाः
6065020c अचिन्त्यनिर्गताः सर्वे यत्र तौ रामलक्ष्मणौ
6065021a घनगजमहिषाङ्गतुल्यवर्णाः; समरमुखेष्वसकृद्गदासिभिन्नाः
6065021c अहमहमिति युद्धकौशलास्ते; रजनिचराः परिबभ्रमुर्नदन्तः
6066001a निर्गतं मकराक्षं ते दृष्ट्वा वानरपुंगवाः
6066001c आप्लुत्य सहसा सर्वे योद्धुकामा व्यवस्थिताः
6066002a ततः प्रवृत्तं सुमहत्तद्युद्धं लोमहर्षणम्
6066002c निशाचरैः प्लवंगानां देवानां दानवैरिव
6066003a वृक्षशूलनिपातैश्च शिलापरिघपातनैः
6066003c अन्योन्यं मर्दयन्ति स्म तदा कपिनिशाचराः
6066004a शक्तिशूलगदाखड्गैस्तोमरैश्च निशाचराः
6066004c पट्टसैर्भिन्दिपालैश्च बाणपातैः समन्ततः
6066005a पाशमुद्गरदण्डैश्च निर्घातैश्चापरैस्तथा
6066005c कदनं कपिसिंहानां चक्रुस्ते रजनीचराः
6066006a बाणौघैरर्दिताश्चापि खरपुत्रेण वानराः
6066006c संभ्रान्तमनसः सर्वे दुद्रुवुर्भयपीडिताः
6066007a तान्दृष्ट्वा राक्षसाः सर्वे द्रवमाणान्वनौकसः
6066007c नेदुस्ते सिंहवद्धृष्टा राक्षसा जितकाशिनः
6066008a विद्रवत्सु तदा तेषु वानरेषु समन्ततः
6066008c रामस्तान्वारयामास शरवर्षेण राक्षसान्
6066009a वारितान्राक्षसान्दृष्ट्वा मकराक्षो निशाचरः
6066009c क्रोधानलसमाविष्टो वचनं चेदमब्रवीत्
6066010a तिष्ठ राम मया सार्धं द्वन्द्वयुद्धं ददामि ते
6066010c त्याजयिष्यामि ते प्राणान्धनुर्मुक्तैः शितैः शरैः
6066011a यत्तदा दण्डकारण्ये पितरं हतवान्मम
6066011c मदग्रतः स्वकर्मस्थं स्मृत्वा रोषोऽभिवर्धते
6066012a दह्यन्ते भृशमङ्गानि दुरात्मन्मम राघव
6066012c यन्मयासि न दृष्टस्त्वं तस्मिन्काले महावने
6066013a दिष्ट्यासि दर्शनं राम मम त्वं प्राप्तवानिह
6066013c काङ्क्षितोऽसि क्षुधार्तस्य सिंहस्येवेतरो मृगः
6066014a अद्य मद्बाणवेगेन प्रेतराड्विषयं गतः
6066014c ये त्वया निहताः शूराः सह तैस्त्वं समेष्यसि
6066015a बहुनात्र किमुक्तेन शृणु राम वचो मम
6066015c पश्यन्तु सकला लोकास्त्वां मां चैव रणाजिरे
6066016a अस्त्रैर्वा गदया वापि बाहुभ्यां वा महाहवे
6066016c अभ्यस्तं येन वा राम तेन वा वर्ततां युधि
6066017a मकराक्षवचः श्रुत्वा रामो दशरथात्मजः
6066017c अब्रवीत्प्रहसन्वाक्यमुत्तरोत्तरवादिनम्
6066018a चतुर्दशसहस्राणि रक्षसां त्वत्पिता च यः
6066018c त्रिशिरा दूषणश्चापि दण्डके निहता मया
6066019a स्वाशितास्तव मांसेन गृध्रगोमायुवायसाः
6066019c भविष्यन्त्यद्य वै पाप तीक्ष्णतुण्डनखाङ्कुशाः
6066020a एवमुक्तस्तु रामेण खरपुत्रो निशाचरः
6066020c बाणौघानसृजत्तस्मै राघवाय रणाजिरे
6066021a ताञ्शराञ्शरवर्षेण रामश्चिच्छेद नैकधा
6066021c निपेतुर्भुवि ते छिन्ना रुक्मपुङ्खाः सहस्रशः
6066022a तद्युद्धमभवत्तत्र समेत्यान्योन्यमोजसा
6066022c खर राक्षसपुत्रस्य सूनोर्दशरथस्य च
6066023a जीमूतयोरिवाकाशे शब्दो ज्यातलयोस्तदा
6066023c धनुर्मुक्तः स्वनोत्कृष्टः श्रूयते च रणाजिरे
6066024a देवदानवगन्धर्वाः किंनराश्च महोरगाः
6066024c अन्तरिक्षगताः सर्वे द्रष्टुकामास्तदद्भुतम्
6066025a विद्धमन्योन्यगात्रेषु द्विगुणं वर्धते बलम्
6066025c कृतप्रतिकृतान्योन्यं कुर्वाते तौ रणाजिरे
6066026a राममुक्तास्तु बाणौघान्राक्षसस्त्वच्छिनद्रणे
6066026c रक्षोमुक्तांस्तु रामो वै नैकधा प्राच्छिनच्छरैः
6066027a बाणौघवितताः सर्वा दिशश्च विदिशस्तथा
6066027c संछन्ना वसुधा चैव समन्तान्न प्रकाशते
6066028a ततः क्रुद्धो महाबाहुर्धनुश्चिच्छेद रक्षसः
6066028c अष्टाभिरथ नाराचैः सूतं विव्याध राघवः
6066028e भित्त्वा शरै रथं रामो रथाश्वान्समपातयत्
6066029a विरथो वसुधां तिष्ठन्मकराक्षो निशाचरः
6066029c अतिष्ठद्वसुधां रक्षः शूलं जग्राह पाणिना
6066029e त्रासनं सर्वभूतानां युगान्ताग्निसमप्रभम्
6066030a विभ्राम्य च महच्छूलं प्रज्वलन्तं निशाचरः
6066030c स क्रोधात्प्राहिणोत्तस्मै राघवाय महाहवे
6066031a तमापतन्तं ज्वलितं खरपुत्रकराच्च्युतम्
6066031c बाणैस्तु त्रिभिराकाशे शूलं चिच्छेद राघवः
6066032a सच्छिन्नो नैकधा शूलो दिव्यहाटकमण्डितः
6066032c व्यशीर्यत महोक्लेव रामबाणार्दितो भुवि
6066033a तच्छूलं निहतं दृष्ट्वा रामेणाद्भुतकर्मणा
6066033c साधु साध्विति भूतानि व्याहरन्ति नभोगताः
6066034a तद्दृष्ट्वा निहतं शूलं मकराक्षो निशाचरः
6066034c मुष्टिमुद्यम्य काकुत्स्थं तिष्ठ तिष्ठेति चाब्रवीत्
6066035a स तं दृष्ट्वा पतन्तं वै प्रहस्य रघुनन्दनः
6066035c पावकास्त्रं ततो रामः संदधे स्वशरासने
6066036a तेनास्त्रेण हतं रक्षः काकुत्स्थेन तदा रणे
6066036c संछिन्नहृदयं तत्र पपात च ममार च
6066037a दृष्ट्वा ते राक्षसाः सर्वे मकराक्षस्य पातनम्
6066037c लङ्कामेव प्रधावन्त रामबालार्दितास्तदा
6066038a दशरथनृपपुत्रबाणवेगै; रजनिचरं निहतं खरात्मजं तम्
6066038c ददृशुरथ च देवताः प्रहृष्टा; गिरिमिव वज्रहतं यथा विशीर्णम्
6067001a मकराक्षं हतं श्रुत्वा रावणः समितिंजयः
6067001c आदिदेशाथ संक्रुद्धो रणायेन्द्रजितं सुतम्
6067002a जहि वीर महावीर्यौ भ्रातरौ रामलक्ष्मणौ
6067002c अदृश्यो दृश्यमानो वा सर्वथा त्वं बलाधिकः
6067003a त्वमप्रतिमकर्माणमिन्द्रं जयसि संयुगे
6067003c किं पुनर्मानुषौ दृष्ट्वा न वधिष्यसि संयुगे
6067004a तथोक्तो राक्षसेन्द्रेण प्रतिगृह्य पितुर्वचः
6067004c यज्ञभूमौ स विधिवत्पावकं जुहुवे न्द्रजित्
6067005a जुह्वतश्चापि तत्राग्निं रक्तोष्णीषधराः स्त्रियः
6067005c आजग्मुस्तत्र संभ्रान्ता राक्षस्यो यत्र रावणिः
6067006a शस्त्राणि शरपत्राणि समिधोऽथ विभीतकाः
6067006c लोहितानि च वासांसि स्रुवं कार्ष्णायसं तथा
6067007a सर्वतोऽग्निं समास्तीर्य शरपत्रैः समन्ततः
6067007c छागस्य सर्वकृष्णस्य गलं जग्राह जीवतः
6067008a चरुहोमसमिद्धस्य विधूमस्य महार्चिषः
6067008c बभूवुस्तानि लिङ्गानि विजयं दर्शयन्ति च
6067009a प्रदक्षिणावर्तशिखस्तप्तहाटकसंनिभः
6067009c हविस्तत्प्रतिजग्राह पावकः स्वयमुत्थितः
6067010a हुत्वाग्निं तर्पयित्वाथ देवदानवराक्षसान्
6067010c आरुरोह रथश्रेष्ठमन्तर्धानगतं शुभम्
6067011a स वाजिभिश्चतुर्भिस्तु बाणैश्च निशितैर्युतः
6067011c आरोपितमहाचापः शुशुभे स्यन्दनोत्तमे
6067012a जाज्वल्यमानो वपुषा तपनीयपरिच्छदः
6067012c शरैश्चन्द्रार्धचन्द्रैश्च स रथः समलंकृतः
6067013a जाम्बूनदमहाकम्बुर्दीप्तपावकसंनिभः
6067013c बभूवेन्द्रजितः केतुर्वैदूर्यसमलंकृतः
6067014a तेन चादित्यकल्पेन ब्रह्मास्त्रेण च पालितः
6067014c स बभूव दुराधर्षो रावणिः सुमहाबलः
6067015a सोऽभिनिर्याय नगरादिन्द्रजित्समितिंजयः
6067015c हुत्वाग्निं राक्षसैर्मन्त्रैरन्तर्धानगतोऽब्रवीत्
6067016a अद्य हत्वाहवे यौ तौ मिथ्या प्रव्रजितौ वने
6067016c जयं पित्रे प्रदास्यामि रावणाय रणाधिकम्
6067017a कृत्वा निर्वानरामुर्वीं हत्वा रामं सलक्ष्मणम्
6067017c करिष्ये परमां प्रीतिमित्युक्त्वान्तरधीयत
6067018a आपपाताथ संक्रुद्धो दशग्रीवेण चोदितः
6067018c तीक्ष्णकार्मुकनाराचैस्तीक्ष्णस्त्विन्द्ररिपू रणे
6067019a स ददर्श महावीर्यौ नागौ त्रिशिरसाविव
6067019c सृजन्ताविषुजालानि वीरौ वानरमध्यगौ
6067020a इमौ ताविति संचिन्त्य सज्यं कृत्वा च कार्मुकम्
6067020c संततानेषुधाराभिः पर्जन्य इव वृष्टिमान्
6067021a स तु वैहायसं प्राप्य सरथो रामलक्ष्मणौ
6067021c अचक्षुर्विषये तिष्ठन्विव्याध निशितैः शरैः
6067022a तौ तस्य शरवेगेन परीतौ रामलक्ष्मणौ
6067022c धनुषी सशरे कृत्वा दिव्यमस्त्रं प्रचक्रतुः
6067023a प्रच्छादयन्तौ गगनं शरजालैर्महाबलौ
6067023c तमस्त्रैः सुरसंकाशौ नैव पस्पर्शतुः शरैः
6067024a स हि धूमान्धकारं च चक्रे प्रच्छादयन्नभः
6067024c दिशश्चान्तर्दधे श्रीमान्नीहारतमसावृतः
6067025a नैव ज्यातलनिर्घोषो न च नेमिखुरस्वनः
6067025c शुश्रुवे चरतस्तस्य न च रूपं प्रकाशते
6067026a घनान्धकारे तिमिरे शरवर्षमिवाद्भुतम्
6067026c स ववर्ष महाबाहुर्नाराचशरवृष्टिभिः
6067027a स रामं सूर्यसंकाशैः शरैर्दत्तवरो भृशम्
6067027c विव्याध समरे क्रुद्धः सर्वगात्रेषु रावणिः
6067028a तौ हन्यमानौ नाराचैर्धाराभिरिव पर्वतौ
6067028c हेमपुङ्खान्नरव्याघ्रौ तिग्मान्मुमुचतुः शरान्
6067029a अन्तरिक्षं समासाद्य रावणिं कङ्कपत्रिणः
6067029c निकृत्य पतगा भूमौ पेतुस्ते शोणितोक्षिताः
6067030a अतिमात्रं शरौघेण पीड्यमानौ नरोत्तमौ
6067030c तानिषून्पततो भल्लैरनेकैर्निचकर्ततुः
6067031a यतो हि ददृशाते तौ शरान्निपतिताञ्शितान्
6067031c ततस्ततो दाशरथी ससृजातेऽस्त्रमुत्तमम्
6067032a रावणिस्तु दिशः सर्वा रथेनातिरथः पतन्
6067032c विव्याध तौ दाशरथी लघ्वस्त्रो निशितैः शरैः
6067033a तेनातिविद्धौ तौ वीरौ रुक्मपुङ्खैः सुसंहतैः
6067033c बभूवतुर्दाशरथी पुष्पिताविव किंशुकौ
6067034a नास्य वेद गतिं कश्चिन्न च रूपं धनुः शरान्
6067034c न चान्यद्विदितं किंचित्सूर्यस्येवाभ्रसंप्लवे
6067035a तेन विद्धाश्च हरयो निहताश्च गतासवः
6067035c बभूवुः शतशस्तत्र पतिता धरणीतले
6067036a लक्ष्मणस्तु सुसंक्रुद्धो भ्रातरं वाक्यमब्रवीत्
6067036c ब्राह्ममस्त्रं प्रयोक्ष्यामि वधार्थं सर्वरक्षसाम्
6067037a तमुवाच ततो रामो लक्ष्मणं शुभलक्षणम्
6067037c नैकस्य हेतो रक्षांसि पृथिव्यां हन्तुमर्हसि
6067038a अयुध्यमानं प्रच्छन्नं प्राञ्जलिं शरणागतम्
6067038c पलायन्तं प्रमत्तं वा न त्वं हन्तुमिहार्हसि
6067039a अस्यैव तु वधे यत्नं करिष्यावो महाबल
6067039c आदेक्ष्यावो महावेगानस्त्रानाशीविषोपमान्
6067040a तमेनं मायिनं क्षुद्रमन्तर्हितरथं बलात्
6067040c राक्षसं निहनिष्यन्ति दृष्ट्वा वानरयूथपाः
6067041a यद्येष भूमिं विशते दिवं वा; रसातलं वापि नभस्तलं वा
6067041c एवं निगूढोऽपि ममास्त्रदग्धः; पतिष्यते भूमितले गतासुः
6067042a इत्येवमुक्त्वा वचनं महात्मा; रघुप्रवीरः प्लवगर्षभैर्वृतः
6067042c वधाय रौद्रस्य नृशंसकर्मण;स्तदा महात्मा त्वरितं निरीक्षते
6068001a विज्ञाय तु मनस्तस्य राघवस्य महात्मनः
6068001c संनिवृत्याहवात्तस्मात्प्रविवेश पुरं ततः
6068002a सोऽनुस्मृत्य वधं तेषां राक्षसानां तरस्विनाम्
6068002c क्रोधताम्रेक्षणः शूरो निर्जगाम महाद्युतिः
6068003a स पश्चिमेन द्वारेण निर्ययौ राक्षसैर्वृतः
6068003c इन्द्रजित्तु महावीर्यः पौलस्त्यो देवकण्टकः
6068004a इन्द्रजित्तु ततो दृष्ट्वा भ्रातरौ रामलक्ष्मणौ
6068004c रणायाभ्युद्यतौ वीरौ मायां प्रादुष्करोत्तदा
6068005a इन्द्रजित्तु रथे स्थाप्य सीतां मायामयीं तदा
6068005c बलेन महतावृत्य तस्या वधमरोचयत्
6068006a मोहनार्थं तु सर्वेषां बुद्धिं कृत्वा सुदुर्मतिः
6068006c हन्तुं सीतां व्यवसितो वानराभिमुखो ययौ
6068007a तं दृष्ट्वा त्वभिनिर्यान्तं नगर्याः काननौकसः
6068007c उत्पेतुरभिसंक्रुद्धाः शिलाहस्ता युयुत्सवः
6068008a हनूमान्पुरतस्तेषां जगाम कपिकुञ्जरः
6068008c प्रगृह्य सुमहच्छृङ्गं पर्वतस्य दुरासदम्
6068009a स ददर्श हतानन्दां सीतामिन्द्रजितो रथे
6068009c एकवेणीधरां दीनामुपवासकृशाननाम्
6068010a परिक्लिष्टैकवसनाममृजां राघवप्रियाम्
6068010c रजोमलाभ्यामालिप्तैः सर्वगात्रैर्वरस्त्रियम्
6068011a तां निरीक्ष्य मुहूर्तं तु मैथिलीमध्यवस्य च
6068011c बाष्पपर्याकुलमुखो हनूमान्व्यथितोऽभवत्
6068012a अब्रवीत्तां तु शोकार्तां निरानन्दां तपस्विनाम्
6068012c दृष्ट्वा रथे स्तितां सीतां राक्षसेन्द्रसुताश्रिताम्
6068013a किं समर्थितमस्येति चिन्तयन्स महाकपिः
6068013c सह तैर्वानरश्रेष्ठैरभ्यधावत रावणिम्
6068014a तद्वानरबलं दृष्ट्वा रावणिः क्रोधमूर्छितः
6068014c कृत्वा विशोकं निस्त्रिंशं मूर्ध्नि सीतां परामृशत्
6068015a तं स्त्रियं पश्यतां तेषां ताडयामास रावणिः
6068015c क्रोशन्तीं राम रामेति मायया योजितां रथे
6068016a गृहीतमूर्धजां दृष्ट्वा हनूमान्दैन्यमागतः
6068016c दुःखजं वारिनेत्राभ्यामुत्सृजन्मारुतात्मजः
6068016e अब्रवीत्परुषं वाक्यं क्रोधाद्रक्षोऽधिपात्मजम्
6068017a दुरात्मन्नात्मनाशाय केशपक्षे परामृशः
6068017c ब्रह्मर्षीणां कुले जातो राक्षसीं योनिमाश्रितः
6068017e धिक्त्वां पापसमाचारं यस्य ते मतिरीदृशी
6068018a नृशंसानार्य दुर्वृत्त क्षुद्र पापपराक्रम
6068018c अनार्यस्येदृशं कर्म घृणा ते नास्ति निर्घृण
6068019a च्युता गृहाच्च राज्याच्च रामहस्ताच्च मैथिली
6068019c किं तवैषापराद्धा हि यदेनां हन्तुमिच्छसि
6068020a सीतां च हत्वा न चिरं जीविष्यसि कथंचन
6068020c वधार्हकर्मणानेन मम हस्तगतो ह्यसि
6068021a ये च स्त्रीघातिनां लोका लोकवध्यैश्च कुत्सिताः
6068021c इह जीवितमुत्सृज्य प्रेत्य तान्प्रतिलप्स्यसे
6068022a इति ब्रुवाणो हनुमान्सायुधैर्हरिभिर्वृतः
6068022c अभ्यधावत संक्रुद्धो राक्षसेन्द्रसुतं प्रति
6068023a आपतन्तं महावीर्यं तदनीकं वनौकसाम्
6068023c रक्षसां भीमवेगानामनीकेन न्यवारयत्
6068024a स तां बाणसहस्रेण विक्षोभ्य हरिवाहिनीम्
6068024c हरिश्रेष्ठं हनूमन्तमिन्द्रजित्प्रत्युवाच ह
6068025a सुग्रीवस्त्वं च रामश्च यन्निमित्तमिहागताः
6068025c तां हनिष्यामि वैदेहीमद्यैव तव पश्यतः
6068026a इमां हत्वा ततो रामं लक्ष्मणं त्वां च वानर
6068026c सुग्रीवं च वधिष्यामि तं चानार्यं विभीषणम्
6068027a न हन्तव्याः स्त्रियश्चेति यद्ब्रवीषि प्लवंगम
6068027c पीडा करममित्राणां यत्स्यात्कर्तव्यमेत तत्
6068028a तमेवमुक्त्वा रुदतीं सीतां मायामयीं ततः
6068028c शितधारेण खड्गेन निजघानेन्द्रजित्स्वयम्
6068029a यज्ञोपवीतमार्गेण छिन्ना तेन तपस्विनी
6068029c सा पृथिव्यां पृथुश्रोणी पपात प्रियदर्शना
6068030a तामिन्द्रजित्स्त्रियं हत्वा हनूमन्तमुवाच ह
6068030c मया रामस्य पश्येमां कोपेन च निषूदिताम्
6068031a ततः खड्गेन महता हत्वा तामिन्द्रजित्स्वयम्
6068031c हृष्टः स रथमास्थाय विननाद महास्वनम्
6068032a वानराः शुश्रुवुः शब्दमदूरे प्रत्यवस्थिताः
6068032c व्यादितास्यस्य नदतस्तद्दुर्गं संश्रितस्य तु
6068033a तथा तु सीतां विनिहत्य दुर्मतिः; प्रहृष्टचेताः स बभूव रावणिः
6068033c तं हृष्टरूपं समुदीक्ष्य वानरा; विषण्णरूपाः समभिप्रदुद्रुवुः
6069001a श्रुत्वा तं भीमनिर्ह्रादं शक्राशनिसमस्वनम्
6069001c वीक्षमाणा दिशः सर्वा दुद्रुवुर्वानरर्षभाः
6069002a तानुवाच ततः सर्वान्हनूमान्मारुतात्मजः
6069002c विषण्णवदनान्दीनांस्त्रस्तान्विद्रवतः पृथक्
6069003a कस्माद्विषण्णवदना विद्रवध्वं प्लवंगमाः
6069003c त्यक्तयुद्धसमुत्साहाः शूरत्वं क्व नु वो गतम्
6069004a पृष्ठतोऽनुव्रजध्वं मामग्रतो यान्तमाहवे
6069004c शूरैरभिजनोपेतैरयुक्तं हि निवर्तितुम्
6069005a एवमुक्ताः सुसंक्रुद्धा वायुपुत्रेण धीमता
6069005c शैलशृङ्गान्द्रुमांश्चैव जगृहुर्हृष्टमानसाः
6069006a अभिपेतुश्च गर्जन्तो राक्षसान्वानरर्षभाः
6069006c परिवार्य हनूमन्तमन्वयुश्च महाहवे
6069007a स तैर्वानरमुख्यैस्तु हनूमान्सर्वतो वृतः
6069007c हुताशन इवार्चिष्मानदहच्छत्रुवाहिनीम्
6069008a स राक्षसानां कदनं चकार सुमहाकपिः
6069008c वृतो वानरसैन्येन कालान्तकयमोपमः
6069009a स तु शोकेन चाविष्टः क्रोधेन च महाकपिः
6069009c हनूमान्रावणि रथे महतीं पातयच्छिलाम्
6069010a तामापतन्तीं दृष्ट्वैव रथः सारथिना तदा
6069010c विधेयाश्व समायुक्तः सुदूरमपवाहितः
6069011a तमिन्द्रजितमप्राप्य रथथं सहसारथिम्
6069011c विवेश धरणीं भित्त्वा सा शिलाव्यर्थमुद्यता
6069012a पतितायां शिलायां तु रक्षसां व्यथिता चमूः
6069012c तमभ्यधावञ्शतशो नदन्तः काननौकसः
6069013a ते द्रुमांश्च महाकाया गिरिशृङ्गाणि चोद्यताः
6069013c चिक्षिपुर्द्विषतां मध्ये वानरा भीमविक्रमाः
6069014a वानरैर्तैर्महावीर्यैर्घोररूपा निशाचराः
6069014c वीर्यादभिहता वृक्षैर्व्यवेष्टन्त रणक्षितौ
6069015a स्वसैन्यमभिवीक्ष्याथ वानरार्दितमिन्द्रजित्
6069015c प्रगृहीतायुधः क्रुद्धः परानभिमुखो ययौ
6069016a स शरौघानवसृजन्स्वसैन्येनाभिसंवृतः
6069016c जघान कपिशार्दूलान्सुबहून्दृष्टविक्रमः
6069017a शूलैरशनिभिः खड्गैः पट्टसैः कूटमुद्गरैः
6069017c ते चाप्यनुचरांस्तस्य वानरा जघ्नुराहवे
6069018a सस्कन्धविटपैः सालैः शिलाभिश्च महाबलैः
6069018c हनूमान्कदनं चक्रे रक्षसां भीमकर्मणाम्
6069019a स निवार्य परानीकमब्रवीत्तान्वनौकसः
6069019c हनूमान्संनिवर्तध्वं न नः साध्यमिदं बलम्
6069020a त्यक्त्वा प्राणान्विचेष्टन्तो राम प्रियचिकीर्षवः
6069020c यन्निमित्तं हि युध्यामो हता सा जनकात्मजा
6069021a इममर्थं हि विज्ञाप्य रामं सुग्रीवमेव च
6069021c तौ यत्प्रतिविधास्येते तत्करिष्यामहे वयम्
6069022a इत्युक्त्वा वानरश्रेष्ठो वारयन्सर्ववानरान्
6069022c शनैः शनैरसंत्रस्तः सबलः स न्यवर्तत
6069023a स तु प्रेक्ष्य हनूमन्तं व्रजन्तं यत्र राघवः
6069023c निकुम्भिलामधिष्ठाय पावकं जुहुवे न्द्रजित्
6069024a यज्ञभूम्यां तु विधिवत्पावकस्तेन रक्षसा
6069024c हूयमानः प्रजज्वाल होमशोणितभुक्तदा
6069025a सोऽर्चिः पिनद्धो ददृशे होमशोणिततर्पितः
6069025c संध्यागत इवादित्यः स तीव्राग्निः समुत्थितः
6069026a अथेन्द्रजिद्राक्षसभूतये तु; जुहाव हव्यं विधिना विधानवत्
6069026c दृष्ट्वा व्यतिष्ठन्त च राक्षसास्ते; महासमूहेषु नयानयज्ञाः
6070001a राघवश्चापि विपुलं तं राक्षसवनौकसाम्
6070001c श्रुत्वा संग्रामनिर्घोषं जाम्बवन्तमुवाच ह
6070002a सौम्य नूनं हनुमता कृतं कर्म सुदुष्करम्
6070002c श्रूयते हि यथा भीमः सुमहानायुधस्वनः
6070003a तद्गच्छ कुरु साहाय्यं स्वबलेनाभिसंवृतः
6070003c क्षिप्रमृष्कपते तस्य कपिश्रेष्ठस्य युध्यतः
6070004a ऋक्षराजस्तथेत्युक्त्वा स्वेनानीकेन संवृतः
6070004c आगच्छत्पश्चिमद्वारं हनूमान्यत्र वानरः
6070005a अथायान्तं हनूमन्तं ददर्शर्क्षपतिः पथि
6070005c वानरैः कृतसंग्रामैः श्वसद्भिरभिसंवृतम्
6070006a दृष्ट्वा पथि हनूमांश्च तदृष्कबलमुद्यतम्
6070006c नीलमेघनिभं भीमं संनिवार्य न्यवर्तत
6070007a स तेन हरिसैन्येन संनिकर्षं महायशाः
6070007c शीघ्रमागम्य रामाय दुःखितो वाक्यमब्रवीत्
6070008a समरे युध्यमानानामस्माकं प्रेक्षतां च सः
6070008c जघान रुदतीं सीतामिन्द्रजिद्रावणात्मजः
6070009a उद्भ्रान्तचित्तस्तां दृष्ट्वा विषण्णोऽहमरिंदम
6070009c तदहं भवतो वृत्तं विज्ञापयितुमागतः
6070010a तस्य तद्वचनं श्रुत्वा राघवः शोकमूर्छितः
6070010c निपपात तदा भूमौ छिन्नमूल इव द्रुमः
6070011a तं भूमौ देवसंकाशं पतितं दृश्य राघवम्
6070011c अभिपेतुः समुत्पत्य सर्वतः कपिसत्तमाः
6070012a असिञ्चन्सलिलैश्चैनं पद्मोत्पलसुगन्धिभिः
6070012c प्रदहन्तमसह्यं च सहसाग्निमिवोत्थितम्
6070013a तं लक्ष्मणोऽथ बाहुभ्यां परिष्वज्य सुदुःखितः
6070013c उवाच राममस्वस्थं वाक्यं हेत्वर्थसंहितम्
6070014a शुभे वर्त्मनि तिष्ठन्तं त्वामार्यविजितेन्द्रियम्
6070014c अनर्थेभ्यो न शक्नोति त्रातुं धर्मो निरर्थकः
6070015a भूतानां स्थावराणां च जङ्गमानां च दर्शनम्
6070015c यथास्ति न तथा धर्मस्तेन नास्तीति मे मतिः
6070016a यथैव स्थावरं व्यक्तं जङ्गमं च तथाविधम्
6070016c नायमर्थस्तथा युक्तस्त्वद्विधो न विपद्यते
6070017a यद्यधर्मो भवेद्भूतो रावणो नरकं व्रजेत्
6070017c भवांश्च धर्मसंयुक्तो नैवं व्यसनमाप्नुयात्
6070018a तस्य च व्यसनाभावाद्व्यसनं च गते त्वयि
6070018c धर्मेणोपलभेद्धर्ममधर्मं चाप्यधर्मतः
6070019a यदि धर्मेण युज्येरन्नाधर्मरुचयो जनाः
6070019c धर्मेण चरतां धर्मस्तथा चैषां फलं भवेत्
6070020a यस्मादर्था विवर्धन्ते येष्वधर्मः प्रतिष्ठितः
6070020c क्लिश्यन्ते धर्मशीलाश्च तस्मादेतौ निरर्थकौ
6070021a वध्यन्ते पापकर्माणो यद्यधर्मेण राघव
6070021c वधकर्महतो धर्मः स हतः कं वधिष्यति
6070022a अथ वा विहितेनायं हन्यते हन्ति वा परम्
6070022c विधिरालिप्यते तेन न स पापेन कर्मणा
6070023a अदृष्टप्रतिकारेण अव्यक्तेनासता सता
6070023c कथं शक्यं परं प्राप्तुं धर्मेणारिविकर्शन
6070024a यदि सत्स्यात्सतां मुख्य नासत्स्यात्तव किंचन
6070024c त्वया यदीदृशं प्राप्तं तस्मात्सन्नोपपद्यते
6070025a अथ वा दुर्बलः क्लीबो बलं धर्मोऽनुवर्तते
6070025c दुर्बलो हृतमर्यादो न सेव्य इति मे मतिः
6070026a बलस्य यदि चेद्धर्मो गुणभूतः पराक्रमे
6070026c धर्ममुत्सृज्य वर्तस्व यथा धर्मे तथा बले
6070027a अथ चेत्सत्यवचनं धर्मः किल परंतप
6070027c अनृतस्त्वय्यकरुणः किं न बद्धस्त्वया पिता
6070028a यदि धर्मो भवेद्भूत अधर्मो वा परंतप
6070028c न स्म हत्वा मुनिं वज्री कुर्यादिज्यां शतक्रतुः
6070029a अधर्मसंश्रितो धर्मो विनाशयति राघव
6070029c सर्वमेतद्यथाकामं काकुत्स्थ कुरुते नरः
6070030a मम चेदं मतं तात धर्मोऽयमिति राघव
6070030c धर्ममूलं त्वया छिन्नं राज्यमुत्सृजता तदा
6070031a अर्थेभ्यो हि विवृद्धेभ्यः संवृद्धेभ्यस्ततस्ततः
6070031c क्रियाः सर्वाः प्रवर्तन्ते पर्वतेभ्य इवापगाः
6070032a अर्थेन हि वियुक्तस्य पुरुषस्याल्पतेजसः
6070032c व्युच्छिद्यन्ते क्रियाः सर्वा ग्रीष्मे कुसरितो यथा
6070033a सोऽयमर्थं परित्यज्य सुखकामः सुखैधितः
6070033c पापमारभते कर्तुं तथा दोषः प्रवर्तते
6070034a यस्यार्थास्तस्य मित्राणि यस्यार्थास्तस्य बान्धवः
6070034c यस्यार्थाः स पुमाँल्लोके यस्यार्थाः स च पण्डितः
6070035a यस्यार्थाः स च विक्रान्तो यस्यार्थाः स च बुद्धिमान्
6070035c यस्यार्थाः स महाभागो यस्यार्थाः स महागुणः
6070036a अर्थस्यैते परित्यागे दोषाः प्रव्याहृता मया
6070036c राज्यमुत्सृजता वीर येन बुद्धिस्त्वया कृता
6070037a यस्यार्था धर्मकामार्थास्तस्य सर्वं प्रदक्षिणम्
6070037c अधनेनार्थकामेन नार्थः शक्यो विचिन्वता
6070038a हर्षः कामश्च दर्पश्च धर्मः क्रोधः शमो दमः
6070038c अर्थादेतानि सर्वाणि प्रवर्तन्ते नराधिप
6070039a येषां नश्यत्ययं लोकश्चरतां धर्मचारिणाम्
6070039c तेऽर्थास्त्वयि न दृश्यन्ते दुर्दिनेषु यथा ग्रहाः
6070040a त्वयि प्रव्रजिते वीर गुरोश्च वचने स्थिते
6070040c रक्षसापहृता भार्या प्राणैः प्रियतरा तव
6070041a तदद्य विपुलं वीर दुःखमिन्द्रजिता कृतम्
6070041c कर्मणा व्यपनेष्यामि तस्मादुत्तिष्ठ राघव
6070042a अयमनघ तवोदितः प्रियार्थं; जनकसुता निधनं निरीक्ष्य रुष्टः
6070042c सहयगजरथां सराक्षसेन्द्रां; भृशमिषुभिर्विनिपातयामि लङ्काम्
6071001a राममाश्वासयाने तु लक्ष्मणे भ्रातृवत्सले
6071001c निक्षिप्य गुल्मान्स्वस्थाने तत्रागच्छद्विभीषणः
6071002a नानाप्रहरणैर्वीरैश्चतुर्भिः सचिवैर्वृतः
6071002c नीलाञ्जनचयाकारैर्मातंगैरिव यूथपः
6071003a सोऽभिगम्य महात्मानं राघवं शोकलालसं
6071003c वानरांश्चैव ददृशे बाष्पपर्याकुलेक्षणान्
6071004a राघवं च महात्मानमिक्ष्वाकुकुलनन्दनम्
6071004c ददर्श मोहमापन्नं लक्ष्मणस्याङ्कमाश्रितम्
6071005a व्रीडितं शोकसंतप्तं दृष्ट्वा रामं विभीषणः
6071005c अन्तर्दुःखेन दीनात्मा किमेतदिति सोऽब्रवीत्
6071006a विभीषण मुखं दृष्ट्वा सुग्रीवं तांश्च वानरान्
6071006c उवाच लक्ष्मणो वाक्यमिदं बाष्पपरिप्लुतः
6071007a हतामिन्द्रजिता सीतामिह श्रुत्वैव राघवः
6071007c हनूमद्वचनात्सौम्य ततो मोहमुपागतः
6071008a कथयन्तं तु सौमित्रिं संनिवार्य विभीषणः
6071008c पुष्कलार्थमिदं वाक्यं विसंज्ञं राममब्रवीत्
6071009a मनुजेन्द्रार्तरूपेण यदुक्तस्त्वं हनूमता
6071009c तदयुक्तमहं मन्ये सागरस्येव शोषणम्
6071010a अभिप्रायं तु जानामि रावणस्य दुरात्मनः
6071010c सीतां प्रति महाबाहो न च घातं करिष्यति
6071011a याच्यमानः सुबहुशो मया हितचिकीर्षुणा
6071011c वैदेहीमुत्सृजस्वेति न च तत्कृतवान्वचः
6071012a नैव साम्ना न भेदेन न दानेन कुतो युधा
6071012c सा द्रष्टुमपि शक्येत नैव चान्येन केनचित्
6071013a वानरान्मोहयित्वा तु प्रतियातः स राक्षसः
6071013c चैत्यं निकुम्भिलां नाम यत्र होमं करिष्यति
6071014a हुतवानुपयातो हि देवैरपि सवासवैः
6071014c दुराधर्षो भवत्येष संग्रामे रावणात्मजः
6071015a तेन मोहयता नूनमेषा माया प्रयोजिता
6071015c विघ्नमन्विच्छता तात वानराणां पराक्रमे
6071015e ससैन्यास्तत्र गच्छामो यावत्तन्न समाप्यते
6071016a त्यजेमं नरशार्दूलमिथ्या संतापमागतम्
6071016c सीदते हि बलं सर्वं दृष्ट्वा त्वां शोककर्शितम्
6071017a इह त्वं स्वस्थ हृदयस्तिष्ठ सत्त्वसमुच्छ्रितः
6071017c लक्ष्मणं प्रेषयास्माभिः सह सैन्यानुकर्षिभिः
6071018a एष तं नरशार्दूलो रावणिं निशितैः शरैः
6071018c त्याजयिष्यति तत्कर्म ततो वध्यो भविष्यति
6071019a तस्यैते निशितास्तीक्ष्णाः पत्रिपत्राङ्गवाजिनः
6071019c पतत्रिण इवासौम्याः शराः पास्यन्ति शोणितम्
6071020a तत्संदिश महाबाहो लक्ष्मणं शुभलक्षणम्
6071020c राक्षसस्य विनाशाय वज्रं वज्रधरो यथा
6071021a मनुजवर न कालविप्रकर्षो; रिपुनिधनं प्रति यत्क्षमोऽद्य कर्तुम्
6071021c त्वमतिसृज रिपोर्वधाय बाणी;मसुरपुरोन्मथने यथा महेन्द्रः
6071022a समाप्तकर्मा हि स राक्षसेन्द्रो; भवत्यदृश्यः समरे सुरासुरैः
6071022c युयुत्सता तेन समाप्तकर्मणा; भवेत्सुराणामपि संशयो महान्
6072001a तस्य तद्वचनं श्रुत्वा राघवः शोककर्शितः
6072001c नोपधारयते व्यक्तं यदुक्तं तेन रक्षसा
6072002a ततो धैर्यमवष्टभ्य रामः परपुरंजयः
6072002c विभीषणमुपासीनमुवाच कपिसंनिधौ
6072003a नैरृताधिपते वाक्यं यदुक्तं ते विभीषण
6072003c भूयस्तच्छ्रोतुमिच्छामि ब्रूहि यत्ते विवक्षितम्
6072004a राघवस्य वचः श्रुत्वा वाक्यं वाक्यविशारदः
6072004c यत्तत्पुनरिदं वाक्यं बभाषे स विभीषणः
6072005a यथाज्ञप्तं महाबाहो त्वया गुल्मनिवेशनम्
6072005c तत्तथानुष्ठितं वीर त्वद्वाक्यसमनन्तरम्
6072006a तान्यनीकानि सर्वाणि विभक्तानि समन्ततः
6072006c विन्यस्ता यूथपाश्चैव यथान्यायं विभागशः
6072007a भूयस्तु मम विजाप्यं तच्छृणुष्व महायशः
6072007c त्वय्यकारणसंतप्ते संतप्तहृदया वयम्
6072008a त्यज राजन्निमं शोकं मिथ्या संतापमागतम्
6072008c तदियं त्यज्यतां चिन्ता शत्रुहर्षविवर्धनी
6072009a उद्यमः क्रियतां वीर हर्षः समुपसेव्यताम्
6072009c प्राप्तव्या यदि ते सीता हन्तव्यश्च निशाचराः
6072010a रघुनन्दन वक्ष्यामि श्रूयतां मे हितं वचः
6072010c साध्वयं यातु सौमित्रिर्बलेन महता वृतः
6072010e निकुम्भिलायां संप्राप्य हन्तुं रावणिमाहवे
6072011a धनुर्मण्डलनिर्मुक्तैराशीविषविषोपमैः
6072011c शरैर्हन्तुं महेष्वासो रावणिं समितिंजयः
6072012a तेन वीरेण तपसा वरदानात्स्वयम्भुतः
6072012c अस्त्रं ब्रह्मशिरः प्राप्तं कामगाश्च तुरंगमाः
6072013a निकुम्भिलामसंप्राप्तमहुताग्निं च यो रिपुः
6072013c त्वामाततायिनं हन्यादिन्द्रशत्रो स ते वधः
6072013e इत्येवं विहितो राजन्वधस्तस्यैव धीमतः
6072014a वधायेन्द्रजितो राम तं दिशस्व महाबलम्
6072014c हते तस्मिन्हतं विद्धि रावणं ससुहृज्जनम्
6072015a विभीषणवचः श्रुत्व रामो वाक्यमथाब्रवीत्
6072015c जानामि तस्य रौद्रस्य मायां सत्यपराक्रम
6072016a स हि ब्रह्मास्त्रवित्प्राज्ञो महामायो महाबलः
6072016c करोत्यसंज्ञान्संग्रामे देवान्सवरुणानपि
6072017a तस्यान्तरिक्षे चरतो रथस्थस्य महायशः
6072017c न गतिर्ज्ञायते वीरसूर्यस्येवाभ्रसंप्लवे
6072018a राघवस्तु रिपोर्ज्ञात्वा मायावीर्यं दुरात्मनः
6072018c लक्ष्मणं कीर्तिसंपन्नमिदं वचनमब्रवीत्
6072019a यद्वानरेन्द्रस्य बलं तेन सर्वेण संवृतः
6072019c हनूमत्प्रमुखैश्चैव यूथपैः सहलक्ष्मण
6072020a जाम्बवेनर्क्षपतिना सह सैन्येन संवृतः
6072020c जहि तं राक्षससुतं मायाबलविशारदम्
6072021a अयं त्वां सचिवैः सार्धं महात्मा रजनीचरः
6072021c अभिज्ञस्तस्य देशस्य पृष्ठतोऽनुगमिष्यति
6072022a राघवस्य वचः श्रुत्वा लक्ष्मणः सविभीषणः
6072022c जग्राह कार्मुकं श्रेष्ठमन्यद्भीमपराक्रमः
6072023a संनद्धः कवची खड्गी स शरी हेमचापधृक्
6072023c रामपादावुपस्पृश्य हृष्टः सौमित्रिरब्रवीत्
6072024a अद्य मत्कार्मुकोन्मुखाः शरा निर्भिद्य रावणिम्
6072024c लङ्कामभिपतिष्यन्ति हंसाः पुष्करिणीमिव
6072025a अद्यैव तस्य रौद्रस्य शरीरं मामकाः शराः
6072025c विधमिष्यन्ति हत्वा तं महाचापगुणच्युताः
6072026a स एवमुक्त्वा द्युतिमान्वचनं भ्रातुरग्रतः
6072026c स रावणिवधाकाङ्क्षी लक्ष्मणस्त्वरितो ययौ
6072027a सोऽभिवाद्य गुरोः पादौ कृत्वा चापि प्रदक्षिणम्
6072027c निकुम्भिलामभिययौ चैत्यं रावणिपालितम्
6072028a विभीषणेन सहितो राजपुत्रः प्रतापवान्
6072028c कृतस्वस्त्ययनो भ्रात्रा लक्ष्मणस्त्वरितो ययौ
6072029a वानराणां सहस्रैस्तु हनूमान्बहुभिर्वृतः
6072029c विभीषणः सहामात्यस्तदा लक्ष्मणमन्वगात्
6072030a महता हरिसैन्येन सवेगमभिसंवृतः
6072030c ऋक्षराजबलं चैव ददर्श पथि विष्ठितम्
6072031a स गत्वा दूरमध्वानं सौमित्रिर्मित्रनन्दनः
6072031c राक्षसेन्द्रबलं दूरादपश्यद्व्यूहमास्थितम्
6072032a स संप्राप्य धनुष्पाणिर्मायायोगमरिंदम
6072032c तस्थौ ब्रह्मविधानेन विजेतुं रघुनन्दनः
6072033a विविधममलशस्त्रभास्वरं त;द्ध्वजगहनं विपुलं महारथैश्च
6072033c प्रतिभयतममप्रमेयवेगं; तिमिरमिव द्विषतां बलं विवेश
6073001a अथ तस्यामवस्थायां लक्ष्मणं रावणानुजः
6073001c परेषामहितं वाक्यमर्थसाधकमब्रवीत्
6073002a अस्यानीकस्य महतो भेदने यतलक्ष्मण
6073002c राक्षसेन्द्रसुतोऽप्यत्र भिन्ने दृश्यो भविष्यति
6073003a स त्वमिन्द्राशनिप्रख्यैः शरैरवकिरन्परान्
6073003c अभिद्रवाशु यावद्वै नैतत्कर्म समाप्यते
6073004a जहि वीरदुरात्मानं मायापरमधार्मिकम्
6073004c रावणिं क्रूरकर्माणं सर्वलोकभयावहम्
6073005a विभीषणवचः श्रुत्वा लक्ष्मणः शुभलक्षणः
6073005c ववर्ष शरवर्षाणि राक्षसेन्द्रसुतं प्रति
6073006a ऋक्षाः शाखामृगाश्चैव द्रुमाद्रिवरयोधिनः
6073006c अभ्यधावन्त सहितास्तदनीकमवस्थितम्
6073007a राक्षसाश्च शितैर्बाणैरसिभिः शक्तितोमरैः
6073007c उद्यतैः समवर्तन्त कपिसैन्यजिघांसवः
6073008a स संप्रहारस्तुमुलः संजज्ञे कपिरक्षसाम्
6073008c शब्देन महता लङ्कां नादयन्वै समन्ततः
6073009a शस्त्रैर्बहुविधाकारैः शितैर्बाणैश्च पादपैः
6073009c उद्यतैर्गिरिशृङ्गैश्च घोरैराकाशमावृतम्
6073010a ते राक्षसा वानरेषु विकृताननबाहवः
6073010c निवेशयन्तः शस्त्राणि चक्रुस्ते सुमहद्भयम्
6073011a तथैव सकलैर्वृक्षैर्गिरिशृङ्गैश्च वानराः
6073011c अभिजघ्नुर्निजघ्नुश्च समरे राक्षसर्षभान्
6073012a ऋक्षवानरमुख्यैश्च महाकायैर्महाबलैः
6073012c रक्षसां वध्यमानानां महद्भयमजायत
6073013a स्वमनीकं विषण्णं तु श्रुत्वा शत्रुभिरर्दितम्
6073013c उदतिष्ठत दुर्धर्षस्तत्कर्मण्यननुष्ठिते
6073014a वृक्षान्धकारान्निष्क्रम्य जातक्रोधः स रावणिः
6073014c आरुरोह रथं सज्जं पूर्वयुक्तं स राक्षसः
6073015a स भीमकार्मुकशरः कृष्णाञ्जनचयोपमः
6073015c रक्तास्यनयनः क्रूरो बभौ मृत्युरिवान्तकः
6073016a दृष्ट्वैव तु रथस्थं तं पर्यवर्तत तद्बलम्
6073016c रक्षसां भीमवेगानां लक्ष्मणेन युयुत्सताम्
6073017a तस्मिन्काले तु हनुमानुद्यम्य सुदुरासदम्
6073017c धरणीधरसंकाशी महावृक्षमरिंदमः
6073018a स राक्षसानां तत्सैन्यं कालाग्निरिव निर्दहन्
6073018c चकार बहुभिर्वृक्षैर्निःसंज्ञं युधि वानरः
6073019a विध्वंसयन्तं तरसा दृष्ट्वैव पवनात्मजम्
6073019c राक्षसानां सहस्राणि हनूमन्तमवाकिरन्
6073020a शितशूलधराः शूलैरसिभिश्चासिपाणयः
6073020c शक्तिभिः शक्तिहस्ताश्च पट्टसैः पट्टसायुधाः
6073021a परिघैश्च गदाभिश्च कुन्तैश्च शुभदर्शनैः
6073021c शतशश्च शतघ्नीभिरायसैरपि मुद्गरैः
6073022a घोरैः परशुभिश्चैव भिण्डिपालैश्च राक्षसाः
6073022c मुष्टिभिर्वज्रवेगैश्च तलैरशनिसंनिभैः
6073023a अभिजघ्नुः समासाद्य समन्तात्पर्वतोपमम्
6073023c तेषामपि च संक्रुद्धश्चकार कदनं महत्
6073024a स ददर्श कपिश्रेष्ठमचलोपममिन्द्रजित्
6073024c सूदयानममित्रघ्नममित्रान्पवनात्मजम्
6073025a स सारथिमुवाचेदं याहि यत्रैष वानरः
6073025c क्षयमेव हि नः कुर्याद्राक्षसानामुपेक्षितः
6073026a इत्युक्तः सारथिस्तेन ययौ यत्र स मारुतिः
6073026c वहन्परमदुर्धर्षं स्थितमिन्द्रजितं रथे
6073027a सोऽभ्युपेत्य शरान्खड्गान्पट्टसासिपरश्वधान्
6073027c अभ्यवर्षत दुर्धर्षः कपिमूर्ध्नि स राक्षसः
6073028a तानि शस्त्राणि घोराणि प्रतिगृह्य स मारुतिः
6073028c रोषेण महताविषो वाक्यं चेदमुवाच ह
6073029a युध्यस्व यदि शूरोऽसि रावणात्मज दुर्मते
6073029c वायुपुत्रं समासाद्य न जीवन्प्रतियास्यसि
6073030a बाहुभ्यां संप्रयुध्यस्व यदि मे द्वन्द्वमाहवे
6073030c वेगं सहस्व दुर्बुद्धे ततस्त्वं रक्षसां वरः
6073031a हनूमन्तं जिघांसन्तं समुद्यतशरासनम्
6073031c रावणात्मजमाचष्टे लक्ष्मणाय विभीषणः
6073032a यस्तु वासवनिर्जेता रावणस्यात्मसंभवः
6073032c स एष रथमास्थाय हनूमन्तं जिघांसति
6073033a तमप्रतिमसंस्थानैः शरैः शत्रुविदारणैः
6073033c जीवितान्तकरैर्घोरैः सौमित्रे रावणिं जहि
6073034a इत्येवमुक्तस्तु तदा महात्मा; विभीषणेनारिविभीषणेन
6073034c ददर्श तं पर्वतसंनिकाशं; रथस्थितं भीमबलं दुरासदम्
6074001a एवमुक्त्वा तु सौमित्रिं जातहर्षो विभीषणः
6074001c धनुष्पाणिनमादाय त्वरमाणो जगाम सः
6074002a अविदूरं ततो गत्वा प्रविश्य च महद्वनम्
6074002c दर्शयामास तत्कर्म लक्ष्मणाय विभीषणः
6074003a नीलजीमूतसंकाशं न्यग्रोधं भीमदर्शनम्
6074003c तेजस्वी रावणभ्राता लक्ष्मणाय न्यवेदयत्
6074004a इहोपहारं भूतानां बलवान्रावणातजः
6074004c उपहृत्य ततः पश्चात्संग्राममभिवर्तते
6074005a अदृश्यः सर्वभूतानां ततो भवति राक्षसः
6074005c निहन्ति समरे शत्रून्बध्नाति च शरोत्तमैः
6074006a तमप्रविष्टं न्यग्रोधं बलिनं रावणात्मजम्
6074006c विध्वंसय शरैस्तीक्ष्णैः सरथं साश्वसारथिम्
6074007a तथेत्युक्त्वा महातेजाः सौमित्रिर्मित्रनन्दनः
6074007c बभूवावस्थितस्तत्र चित्रं विस्फारयन्धनुः
6074008a स रथेनाग्निवर्णेन बलवान्रावणात्मजः
6074008c इन्द्रजित्कवची खड्गी सध्वजः प्रत्यदृश्यत
6074009a तमुवाच महातेजाः पौलस्त्यमपराजितम्
6074009c समाह्वये त्वां समरे सम्यग्युद्धं प्रयच्छ मे
6074010a एवमुक्तो महातेजा मनस्वी रावणात्मजः
6074010c अब्रवीत्परुषं वाक्यं तत्र दृष्ट्वा विभीषणम्
6074011a इह त्वं जातसंवृद्धः साक्षाद्भ्राता पितुर्मम
6074011c कथं द्रुह्यसि पुत्रस्य पितृव्यो मम राक्षस
6074012a न ज्ञातित्वं न सौहार्दं न जातिस्तव दुर्मते
6074012c प्रमाणं न च सोदर्यं न धर्मो धर्मदूषण
6074013a शोच्यस्त्वमसि दुर्बुद्धे निन्दनीयश्च साधुभिः
6074013c यस्त्वं स्वजनमुत्सृज्य परभृत्यत्वमागतः
6074014a नैतच्छिथिलया बुद्ध्या त्वं वेत्सि महदन्तरम्
6074014c क्व च स्वजनसंवासः क्व च नीचपराश्रयः
6074015a गुणवान्वा परजनः स्वजनो निर्गुणोऽपि वा
6074015c निर्गुणः स्वजनः श्रेयान्यः परः पर एव सः
6074016a निरनुक्रोशता चेयं यादृशी ते निशाचर
6074016c स्वजनेन त्वया शक्यं परुषं रावणानुज
6074017a इत्युक्तो भ्रातृपुत्रेण प्रत्युवाच विभीषणः
6074017c अजानन्निव मच्छीलं किं राक्षस विकत्थसे
6074018a राक्षसेन्द्रसुतासाधो पारुष्यं त्यज गौरवात्
6074018c कुले यद्यप्यहं जातो रक्षसां क्रूरकर्मणाम्
6074018e गुणोऽयं प्रथमो नॄणां तन्मे शीलमराक्षसं
6074019a न रमे दारुणेनाहं न चाधर्मेण वै रमे
6074019c भ्रात्रा विषमशीलेन कथं भ्राता निरस्यते
6074020a परस्वानां च हरणं परदाराभिमर्शनम्
6074020c सुहृदामतिशङ्कां च त्रयो दोषाः क्षयावहाः
6074021a महर्षीणां वधो घोरः सर्वदेवैश्च विग्रहः
6074021c अभिमानश्च कोपश्च वैरित्वं प्रतिकूलता
6074022a एते दोषा मम भ्रातुर्जीवितैश्वर्यनाशनाः
6074022c गुणान्प्रच्छादयामासुः पर्वतानिव तोयदाः
6074023a दोषैरेतैः परित्यक्तो मया भ्राता पिता तव
6074023c नेयमस्ति पुरी लङ्का न च त्वं न च ते पिता
6074024a अतिमानी च बालश्च दुर्विनीतश्च राक्षस
6074024c बद्धस्त्वं कालपाशेन ब्रूहि मां यद्यदिच्छसि
6074025a अद्य ते व्यसनं प्राप्तं किमिह त्वं तु वक्ष्यसि
6074025c प्रवेष्टुं न त्वया शक्यो न्यग्रोधो राक्षसाधम
6074026a धर्षयित्वा तु काकुत्स्थौ न शक्यं जीवितुं त्वया
6074026c युध्यस्व नरदेवेन लक्ष्मणेन रणे सह
6074026e हतस्त्वं देवता कार्यं करिष्यसि यमक्षये
6074027a निदर्शयस्वात्मबलं समुद्यतं; कुरुष्व सर्वायुधसायकव्ययम्
6074027c न लक्ष्मणस्यैत्य हि बाणगोचरं; त्वमद्य जीवन्सबलो गमिष्यसि
6075001a विभीषण वचः श्रुत्वा रावणिः क्रोधमूर्छितः
6075001c अब्रवीत्परुषं वाक्यं वेगेनाभ्युत्पपात ह
6075002a उद्यतायुधनिस्त्रिंशो रथे तु समलंकृते
6075002c कालाश्वयुक्ते महति स्थितः कालान्तकोपमः
6075003a महाप्रमाणमुद्यम्य विपुलं वेगवद्दृढम्
6075003c धनुर्भीमं परामृश्य शरांश्चामित्रनाशनान्
6075004a उवाचैनं समारब्धः सौमित्रिं सविभीषणम्
6075004c तांश्च वानरशार्दूलान्पश्यध्वं मे पराक्रमम्
6075005a अद्य मत्कार्मुकोत्सृष्टं शरवर्षं दुरासदम्
6075005c मुक्तं वर्षमिवाकाशे वारयिष्यथ संयुगे
6075006a अद्य वो मामका बाणा महाकार्मुकनिःसृताः
6075006c विधमिष्यन्ति गात्राणि तूलराशिमिवानलः
6075007a तीक्ष्णसायकनिर्भिन्नाञ्शूलशक्त्यृष्टितोमरैः
6075007c अद्य वो गमयिष्यामि सर्वानेव यमक्षयम्
6075008a क्षिपतः शरवर्षाणि क्षिप्रहस्तस्य मे युधि
6075008c जीमूतस्येव नदतः कः स्थास्यति ममाग्रतः
6075009a तच्छ्रुत्वा राक्षसेन्द्रस्य गर्जितं लक्ष्मणस्तदा
6075009c अभीतवदनः क्रुद्धो रावणिं वाक्यमब्रवीत्
6075010a उक्तश्च दुर्गमः पारः कार्याणां राक्षस त्वया
6075010c कार्याणां कर्मणा पारं यो गच्छति स बुद्धिमान्
6075011a स त्वमर्थस्य हीनार्थो दुरवापस्य केनचित्
6075011c वचो व्याहृत्य जानीषे कृतार्थोऽस्मीति दुर्मते
6075012a अन्तर्धानगतेनाजौ यस्त्वयाचरितस्तदा
6075012c तस्कराचरितो मार्गो नैष वीरनिषेवितः
6075013a यथा बाणपथं प्राप्य स्थितोऽहं तव राक्षस
6075013c दर्शयस्वाद्य तत्तेजो वाचा त्वं किं विकत्थसे
6075014a एवमुक्तो धनुर्भीमं परामृश्य महाबलः
6075014c ससर्जे निशितान्बाणानिन्द्रजित्समिजिंजय
6075015a ते निसृष्टा महावेगाः शराः सर्पविषोपमाः
6075015c संप्राप्य लक्ष्मणं पेतुः श्वसन्त इव पन्नगाः
6075016a शरैरतिमहावेगैर्वेगवान्रावणात्मजः
6075016c सौमित्रिमिन्द्रजिद्युद्धे विव्याध शुभलक्षणम्
6075017a स शरैरतिविद्धाङ्गो रुधिरेण समुक्षितः
6075017c शुशुभे लक्ष्मणः श्रीमान्विधूम इव पावकः
6075018a इन्द्रजित्त्वात्मनः कर्म प्रसमीक्ष्याधिगम्य च
6075018c विनद्य सुमहानादमिदं वचनमब्रवीत्
6075019a पत्रिणः शितधारास्ते शरा मत्कार्मुकच्युताः
6075019c आदास्यन्तेऽद्य सौमित्रे जीवितं जीवितान्तगाः
6075020a अद्य गोमायुसंघाश्च श्येनसंघाश्च लक्ष्मण
6075020c गृध्राश्च निपतन्तु त्वां गतासुं निहतं मया
6075021a क्षत्रबन्धुः सदानार्यो रामः परमदुर्मतिः
6075021c भक्तं भ्रातरमद्यैव त्वां द्रक्ष्यति मया हतम्
6075022a विशस्तकवचं भूमौ व्यपविद्धशरासनम्
6075022c हृतोत्तमाङ्गं सौमित्रे त्वामद्य निहतं मया
6075023a इति ब्रुवाणं संरब्धं परुषं रावणात्मजम्
6075023c हेतुमद्वाक्यमत्यर्थं लक्ष्मणः प्रत्युवाच ह
6075024a अकृत्वा कत्थसे कर्म किमर्थमिह राक्षस
6075024c कुरु तत्कर्म येनाहं श्रद्दध्यां तव कत्थनम्
6075025a अनुक्त्वा परुषं वाक्यं किंचिदप्यनवक्षिपन्
6075025c अविकत्थन्वधिष्यामि त्वां पश्य पुरुषादन
6075026a इत्युक्त्वा पञ्चनाराचानाकर्णापूरिताञ्शरान्
6075026c निचखान महावेगाँल्लक्ष्मणो राक्षसोरसि
6075027a स शरैराहतस्तेन सरोषो रावणात्मजः
6075027c सुप्रयुक्तैस्त्रिभिर्बाणैः प्रतिविव्याध लक्ष्मणम्
6075028a स बभूव महाभीमो नरराक्षससिंहयोः
6075028c विमर्दस्तुमुलो युद्धे परस्परवधैषिणोः
6075029a उभौ हि बलसंपन्नावुभौ विक्रमशालिनौ
6075029c उभावपि सुविक्रान्तौ सर्वशस्त्रास्त्रकोविदौ
6075030a उभौ परमदुर्जेयावतुल्यबलतेजसौ
6075030c युयुधाते महावीरौ ग्रहाविव नभो गतौ
6075031a बलवृत्राविव हि तौ युधि वै दुष्प्रधर्षणौ
6075031c युयुधाते महात्मानौ तदा केसरिणाविव
6075032a बहूनवसृजन्तौ हि मार्गणौघानवस्थितौ
6075032c नरराक्षससिंहौ तौ प्रहृष्टावभ्ययुध्यताम्
6075033a सुसंप्रहृष्टौ नरराक्षसोत्तमौ; जयैषिणौ मार्गणचापधारिणौ
6075033c परस्परं तौ प्रववर्षतुर्भृशं; शरौघवर्षेण बलाहकाविव
6076001a ततः शरं दाशरथिः संधायामित्रकर्शनः
6076001c ससर्ज राक्षसेन्द्राय क्रुद्धः सर्प इव श्वसन्
6076002a तस्य ज्यातलनिर्घोषं स श्रुत्वा रावणात्मजः
6076002c विवर्णवदनो भूत्वा लक्ष्मणं समुदैक्षत
6076003a तं विषण्णमुखं दृष्ट्वा राक्षसं रावणात्मजम्
6076003c सौमित्रिं युद्धसंसक्तं प्रत्युवाच विभीषणः
6076004a निमित्तान्यनुपश्यामि यान्यस्मिन्रावणात्मजे
6076004c त्वर तेन महाबाहो भग्न एष न संशयः
6076005a ततः संधाय सौमित्रिः शरानग्निशिखोपमान्
6076005c मुमोच निशितांस्तस्मै सर्वानिव विषोल्बणान्
6076006a शक्राशनिसमस्पर्शैर्लक्ष्मणेनाहतः शरैः
6076006c मुहूर्तमभवन्मूढः सर्वसंक्षुभितेन्द्रियः
6076007a उपलभ्य मुहूर्तेन संज्ञां प्रत्यागतेन्द्रियः
6076007c ददर्शावस्थितं वीरं वीरो दशरथात्मजम्
6076008a सोऽभिचक्राम सौमित्रिं रोषात्संरक्तलोचनः
6076008c अब्रवीच्चैनमासाद्य पुनः स परुषं वचः
6076009a किं न स्मरसि तद्युद्धे प्रथमे मत्पराक्रमम्
6076009c निबद्धस्त्वं सह भ्रात्रा यदा युधि विचेष्टसे
6076010a युवा खलु महायुद्धे शक्राशनिसमैः शरैः
6076010c शायिनौ प्रथमं भूमौ विसंज्ञौ सपुरःसरौ
6076011a स्मृतिर्वा नास्ति ते मन्ये व्यक्तं वा यमसादनम्
6076011c गन्तुमिच्छसि यस्मात्त्वं मां धर्षयितुमिच्छसि
6076012a यदि ते प्रथमे युद्धे न दृष्टो मत्पराक्रमः
6076012c अद्य त्वां दर्शयिष्यामि तिष्ठेदानीं व्यवस्थितः
6076013a इत्युक्त्वा सप्तभिर्बाणैरभिविव्याध लक्ष्मणम्
6076013c दशभिश्च हनूमन्तं तीक्ष्णधारैः शरोत्तमैः
6076014a ततः शरशतेनैव सुप्रयुक्तेन वीर्यवान्
6076014c क्रोधाद्द्विगुणसंरब्धो निर्बिभेद विभीषणम्
6076015a तद्दृष्ट्वेन्द्रजितः कर्म कृतं रामानुजस्तदा
6076015c अचिन्तयित्वा प्रहसन्नैतत्किंचिदिति ब्रुवन्
6076016a मुमोच स शरान्घोरान्संगृह्य नरपुंगवः
6076016c अभीतवदनः क्रुद्धो रावणिं लक्ष्मणो युधि
6076017a नैवं रणगतः शूराः प्रहरन्ति निशाचर
6076017c लघवश्चाल्पवीर्याश्च सुखा हीमे शरास्तव
6076018a नैवं शूरास्तु युध्यन्ते समरे जयकाङ्क्षिणः
6076018c इत्येवं तं ब्रुवाणस्तु शरवर्षैरवाकिरत्
6076019a तस्य बाणैस्तु विध्वस्तं कवचं हेमभूषितम्
6076019c व्यशीर्यत रथोपस्थे ताराजालमिवाम्बरात्
6076020a विधूतवर्मा नाराचैर्बभूव स कृतव्रणः
6076020c इन्द्रजित्समरे शूरः प्ररूढ इव सानुमान्
6076021a अभीक्ष्णं निश्वसन्तौ हि युध्येतां तुमुलं युधि
6076021c शरसंकृत्तसर्वाङ्गो सर्वतो रुधिरोक्षितौ
6076022a अस्त्राण्यस्त्रविदां श्रेष्ठौ दर्शयन्तौ पुनः पुनः
6076022c शरानुच्चावचाकारानन्तरिक्षे बबन्धतुः
6076023a व्यपेतदोषमस्यन्तौ लघुचित्रं च सुष्ठु च
6076023c उभौ तु तुमुलं घोरं चक्रतुर्नरराक्षसौ
6076024a तयोः पृथक्पृथग्भीमः शुश्रुवे तलनिस्वनः
6076024c सुघोरयोर्निष्टनतोर्गगने मेघयोरिव
6076025a ते गात्रयोर्निपतिता रुक्मपुङ्खाः शरा युधि
6076025c असृग्दिग्धा विनिष्पेतुर्विविशुर्धरणीतलम्
6076026a अन्यैः सुनिशितैः शस्त्रैराकाशे संजघट्टिरे
6076026c बभञ्जुश्चिच्छिदुश्चापि तयोर्बाणाः सहस्रशः
6076027a स बभूव रणे घोरस्तयोर्बाणमयश्चयः
6076027c अग्निभ्यामिव दीप्ताभ्यां सत्रे कुशमयश्चयः
6076028a तयोः कृतव्रणौ देहौ शुशुभाते महात्मनोः
6076028c सपुष्पाविव निष्पत्रौ वने शाल्मलिकुंशुकौ
6076029a चक्रतुस्तुमुलं घोरं संनिपातं मुहुर्मुहुः
6076029c इन्द्रजिल्लक्ष्मणश्चैव परस्परजयैषिणौ
6076030a लक्ष्मणो रावणिं युद्धे रावणिश्चापि लक्ष्मणम्
6076030c अन्योन्यं तावभिघ्नन्तौ न श्रमं प्रत्यपद्यताम्
6076031a बाणजालैः शरीरस्थैरवगाढैस्तरस्विनौ
6076031c शुशुभाते महावीरौ विरूढाविव पर्वतौ
6076032a तयो रुधिरसिक्तानि संवृतानि शरैर्भृशम्
6076032c बभ्राजुः सर्वगात्राणि ज्वलन्त इव पावकाः
6076033a तयोरथ महान्कालो व्यतीयाद्युध्यमानयोः
6076033c न च तौ युद्धवैमुख्यं श्रमं वाप्युपजग्मतुः
6076034a अथ समरपरिश्रमं निहन्तुं; समरमुखेष्वजितस्य लक्ष्मणस्य
6076034c प्रियहितमुपपादयन्महौजाः; समरमुपेत्य विभीषणोऽवतस्थे
6077001a युध्यमानौ तु तौ दृष्ट्वा प्रसक्तौ नरराक्षसौ
6077001c शूरः स रावणभ्राता तस्थौ संग्राममूर्धनि
6077002a ततो विस्फारयामास महद्धनुरवस्थितः
6077002c उत्ससर्ज च तीक्ष्णाग्रान्राक्षसेषु महाशरान्
6077003a ते शराः शिखिसंकाशा निपतन्तः समाहिताः
6077003c राक्षसान्दारयामासुर्वज्रा इव महागिरीन्
6077004a विभीषणस्यानुचरास्तेऽपि शूलासिपट्टसैः
6077004c चिच्छेदुः समरे वीरान्राक्षसान्राक्षसोत्तमाः
6077005a राक्षसैस्तैः परिवृतः स तदा तु विभीषणः
6077005c बभौ मध्ये प्रहृष्टानां कलभानामिव द्विपः
6077006a ततः संचोदयानो वै हरीन्रक्षोरणप्रियान्
6077006c उवाच वचनं काले कालज्ञो रक्षसां वरः
6077007a एकोऽयं राक्षसेन्द्रस्य परायणमिव स्थितः
6077007c एतच्छेषं बलं तस्य किं तिष्ठत हरीश्वराः
6077008a अस्मिन्विनिहते पापे राक्षसे रणमूर्धनि
6077008c रावणं वर्जयित्वा तु शेषमस्य बलं हतम्
6077009a प्रहस्तो निहतो वीरो निकुम्भश्च महाबलः
6077009c कुम्भकर्णश्च कुम्भश्च धूम्राक्षश्च निशाचरः
6077010a अकम्पनः सुपार्श्वश्च चक्रमाली च राक्षसः
6077010c कम्पनः सत्त्ववन्तश्च देवान्तकनरान्तकौ
6077011a एतान्निहत्यातिबलान्बहून्राक्षससत्तमान्
6077011c बाहुभ्यां सागरं तीर्त्वा लङ्घ्यतां गोष्पदं लघु
6077012a एतावदिह शेषं वो जेतव्यमिह वानराः
6077012c हताः सर्वे समागम्य राक्षसा बलदर्पिताः
6077013a अयुक्तं निधनं कर्तुं पुत्रस्य जनितुर्मम
6077013c घृणामपास्य रामार्थे निहन्यां भ्रातुरात्मजम्
6077014a हन्तुकामस्य मे बाष्पं चक्शुश्चैव निरुध्यते
6077014c तदेवैष महाबाहुर्लक्ष्मणः शमयिष्यति
6077014e वानरा घ्नन्तुं संभूय भृत्यानस्य समीपगान्
6077015a इति तेनातियशसा राक्षसेनाभिचोदिताः
6077015c वानरेन्द्रा जहृषिरे लाङ्गलानि च विव्यधुः
6077016a ततस्ते कपिशार्दूलाः क्ष्वेडन्तश्च मुहुर्मुहुः
6077016c मुमुचुर्विविधान्नादान्मेघान्दृष्ट्वेव बर्हिणः
6077017a जाम्बवानपि तैः सर्वैः स्वयूथैरभिसंवृतः
6077017c अश्मभिस्ताडयामास नखैर्दन्तैश्च राक्षसान्
6077018a निघ्नन्तमृक्षाधिपतिं राक्षसास्ते महाबलाः
6077018c परिवव्रुर्भयं त्यक्त्वा तमनेकविधायुधाः
6077019a शरैः परशुभिस्तीक्ष्णैः पट्टसैर्यष्टितोमरैः
6077019c जाम्बवन्तं मृधे जघ्नुर्निघ्नन्तं राक्षसीं चमूम्
6077020a स संप्रहारस्तुमुलः संजज्ञे कपिराक्षसाम्
6077020c देवासुराणां क्रुद्धानां यथा भीमो महास्वनः
6077021a हनूमानपि संक्रुद्धः सालमुत्पाट्य पर्वतात्
6077021c रक्षसां कदनं चक्रे समासाद्य सहस्रशः
6077022a स दत्त्वा तुमुलं युद्धं पितृव्यस्येन्द्रजिद्युधि
6077022c लक्ष्मणं परवीरघ्नं पुनरेवाभ्यधावत
6077023a तौ प्रयुद्धौ तदा वीरौ मृधे लक्ष्मणराक्षसौ
6077023c शरौघानभिवर्षन्तौ जघ्नतुस्तौ परस्परम्
6077024a अभीक्ष्णमन्तर्दधतुः शरजालैर्महाबलौ
6077024c चन्द्रादित्याविवोष्णान्ते यथा मेघैस्तरस्विनौ
6077025a न ह्यादानं न संधानं धनुषो वा परिग्रहः
6077025c न विप्रमोक्षो बाणानां न विकर्षो न विग्रहः
6077026a न मुष्टिप्रतिसंधानं न लक्ष्यप्रतिपादनम्
6077026c अदृश्यत तयोस्तत्र युध्यतोः पाणिलाघवात्
6077027a चापवेगप्रमुक्तैश्च बाणजालैः समन्ततः
6077027c अन्तरिक्षेऽभिसंछन्ने न रूपाणि चकाशिरे
6077027e तमसा पिहितं सर्वमासीद्भीमतरं महत्
6077028a न तदानीं ववौ वायुर्न जज्वाल च पावकः
6077028c स्वस्त्यस्तु लोकेभ्य इति जजल्पश्च महर्षयः
6077028e संपेतुश्चात्र संप्राप्ता गन्धर्वाः सह चारणैः
6077029a अथ राक्षससिंहस्य कृष्णान्कनकभूषणान्
6077029c शरैश्चतुर्भिः सौमित्रिर्विव्याध चतुरो हयान्
6077030a ततोऽपरेण भल्लेन सूतस्य विचरिष्यतः
6077030c लाघवाद्राघवः श्रीमाञ्शिरः कायादपाहरत्
6077031a निहतं सारथिं दृष्ट्वा समरे रावणात्मजः
6077031c प्रजहौ समरोद्धर्षं विषण्णः स बभूव ह
6077032a विषण्णवदनं दृष्ट्वा राक्षसं हरियूथपाः
6077032c ततः परमसंहृष्टो लक्ष्मणं चाभ्यपूजयन्
6077033a ततः प्रमाथी शरभो रभसो गन्धमादनः
6077033c अमृष्यमाणाश्चत्वारश्चक्रुर्वेगं हरीश्वराः
6077034a ते चास्य हयमुख्येषु तूर्णमुत्पत्य वानराः
6077034c चतुर्षु सुमहावीर्या निपेतुर्भीमविक्रमाः
6077035a तेषामधिष्ठितानां तैर्वानरैः पर्वतोपमैः
6077035c मुखेभ्यो रुधिरं व्यक्तं हयानां समवर्तत
6077036a ते निहत्य हयांस्तस्य प्रमथ्य च महारथम्
6077036c पुनरुत्पत्य वेगेन तस्थुर्लक्ष्मणपार्श्वतः
6077037a स हताश्वादवप्लुत्य रथान्मथितसारथेः
6077037c शरवर्षेण सौमित्रिमभ्यधावत रावणिः
6077038a ततो महेन्द्रप्रतिमः स लक्ष्मणः; पदातिनं तं निशितैः शरोत्तमैः
6077038c सृजन्तमादौ निशिताञ्शरोत्तमा;न्भृशं तदा बाणगणैर्न्यवारयत्
6078001a स हताश्वो महातेजा भूमौ तिष्ठन्निशाचरः
6078001c इन्द्रजित्परमक्रुद्धः संप्रजज्वाल तेजसा
6078002a तौ धन्विनौ जिघांसन्तावन्योन्यमिषुभिर्भृशम्
6078002c विजयेनाभिनिष्क्रान्तौ वने गजवृषाविव
6078003a निबर्हयन्तश्चान्योन्यं ते राक्षसवनौकसः
6078003c भर्तारं न जहुर्युद्धे संपतन्तस्ततस्ततः
6078004a स लक्ष्मणं समुद्दिश्य परं लाघवमास्थितः
6078004c ववर्ष शरवर्षाणि वर्षाणीव पुरंदरः
6078005a मुक्तमिन्द्रजिता तत्तु शरवर्षमरिंदमः
6078005c अवारयदसंभ्रान्तो लक्ष्मणः सुदुरासदम्
6078006a अभेद्यकचनं मत्वा लक्ष्मणं रावणात्मजः
6078006c ललाटे लक्ष्मणं बाणैः सुपुङ्खैस्त्रिभिरिन्द्रजित्
6078006e अविध्यत्परमक्रुद्धः शीघ्रमस्त्रं प्रदर्शयन्
6078007a तैः पृषत्कैर्ललाटस्थैः शुशुभे रघुनन्दनः
6078007c रणाग्रे समरश्लाघी त्रिशृङ्ग इव पर्वतः
6078008a स तथाप्यर्दितो बाणै राक्षसेन महामृधे
6078008c तमाशु प्रतिविव्याध लक्ष्मणः पनभिः शरैः
6078009a लक्ष्मणेन्द्रजितौ वीरौ महाबलशरासनौ
6078009c अन्योन्यं जघ्नतुर्बाणैर्विशिखैर्भीमविक्रमौ
6078010a तौ परस्परमभ्येत्य सर्वगात्रेषु धन्विनौ
6078010c घोरैर्विव्यधतुर्बाणैः कृतभावावुभौ जये
6078011a तस्मै दृढतरं क्रुद्धो हताश्वाय विभीषणः
6078011c वज्रस्पर्शसमान्पञ्च ससर्जोरसि मार्गणान्
6078012a ते तस्य कायं निर्भिद्य रुक्मपुङ्खा निमित्तगाः
6078012c बभूवुर्लोहितादिग्धा रक्ता इव महोरगाः
6078013a स पितृव्यस्य संक्रुद्ध इन्द्रजिच्छरमाददे
6078013c उत्तमं रक्षसां मध्ये यमदत्तं महाबलः
6078014a तं समीक्ष्य महातेजा महेषुं तेन संहितम्
6078014c लक्ष्मणोऽप्याददे बाणमन्यं भीमपराक्रमः
6078015a कुबेरेण स्वयं स्वप्ने यद्दत्तममितात्मना
6078015c दुर्जयं दुर्विषह्यं च सेन्द्रैरपि सुरासुरैः
6078016a ताभ्यां तौ धनुषि श्रेष्ठे संहितौ सायकोत्तमौ
6078016c विकृष्यमाणौ वीराभ्यां भृशं जज्वलतुः श्रिया
6078017a तौ भासयन्तावाकाशं धनुर्भ्यां विशिखौ च्युतौ
6078017c मुखेन मुखमाहत्य संनिपेततुरोजसा
6078018a तौ महाग्रहसंकाशावन्योन्यं संनिपत्य च
6078018c संग्रामे शतधा यातौ मेदिन्यां विनिपेततुः
6078019a शरौ प्रतिहतौ दृष्ट्वा तावुभौ रणमूर्धनि
6078019c व्रीडितो जातरोषौ च लक्ष्मणेन्द्रजितावुभौ
6078020a सुसंरब्धस्तु सौमित्रिरस्त्रं वारुणमाददे
6078020c रौद्रं महेद्रजिद्युद्धे व्यसृजद्युधि विष्ठितः
6078021a तयोः सुतुमुलं युद्धं संबभूवाद्भुतोपमम्
6078021c गगनस्थानि भूतानि लक्ष्मणं पर्यवारयन्
6078022a भैरवाभिरुते भीमे युद्धे वानरराक्षसाम्
6078022c भूतैर्बहुभिराकाशं विस्मितैरावृतं बभौ
6078023a ऋषयः पितरो देवा गन्धर्वा गरुणोरगाः
6078023c शतक्रतुं पुरस्कृत्य ररक्षुर्लक्ष्मणं रणे
6078024a अथान्यं मार्गणश्रेष्ठं संदधे रावणानुजः
6078024c हुताशनसमस्पर्शं रावणात्मजदारुणम्
6078025a सुपत्रमनुवृत्ताङ्गं सुपर्वाणं सुसंस्थितम्
6078025c सुवर्णविकृतं वीरः शरीरान्तकरं शरम्
6078026a दुरावारं दुर्विषहं राक्षसानां भयावहम्
6078026c आशीविषविषप्रख्यं देवसंघैः समर्चितम्
6078027a येन शक्रो महातेजा दानवानजयत्प्रभुः
6078027c पुरा देवासुरे युद्धे वीर्यवान्हरिवाहनः
6078028a तदैन्द्रमस्त्रं सौमित्रिः संयुगेष्वपराजितम्
6078028c शरश्रेष्ठं धनुः श्रेष्ठे नरश्रेष्ठोऽभिसंदधे
6078029a संधायामित्रदलनं विचकर्ष शरासनम्
6078029c सज्यमायम्य दुर्धर्शः कालो लोकक्षये यथा
6078030a संधाय धनुषि श्रेष्ठे विकर्षन्निदमब्रवीत्
6078030c लक्ष्मीवाँल्लक्ष्मणो वाक्यमर्थसाधकमात्मनः
6078031a धर्मात्मा सत्यसंधश्च रामो दाशरथिर्यदि
6078031c पौरुषे चाप्रतिद्वन्द्वस्तदेनं जहि रावणिम्
6078032a इत्युक्त्वा बाणमाकर्णं विकृष्य तमजिह्मगम्
6078032c लक्ष्मणः समरे वीरः ससर्जेन्द्रजितं प्रति
6078032e ऐन्द्रास्त्रेण समायुज्य लक्ष्मणः परवीरहा
6078033a तच्छिरः सशिरस्त्राणं श्रीमज्ज्वलितकुण्डलम्
6078033c प्रमथ्येन्द्रजितः कायात्पपात धरणीतले
6078034a तद्राक्षसतनूजस्य छिन्नस्कन्धं शिरो महत्
6078034c तपनीयनिभं भूमौ ददृशे रुधिरोक्षितम्
6078035a हतस्तु निपपाताशु धरण्यां रावणात्मजः
6078035c कवची सशिरस्त्राणो विध्वस्तः सशरासनः
6078036a चुक्रुशुस्ते ततः सर्वे वानराः सविभीषणाः
6078036c हृष्यन्तो निहते तस्मिन्देवा वृत्रवधे यथा
6078037a अथान्तरिक्षे भूतानामृषीणां च महात्मनाम्
6078037c अभिजज्ञे च संनादो गन्धर्वाप्सरसामपि
6078038a पतितं समभिज्ञाय राक्षसी सा महाचमूः
6078038c वध्यमाना दिशो भेजे हरिभिर्जितकाशिभिः
6078039a वनरैर्वध्यमानास्ते शस्त्राण्युत्सृज्य राक्षसाः
6078039c लङ्कामभिमुखाः सर्वे नष्टसंज्ञाः प्रधाविताः
6078040a दुद्रुवुर्बहुधा भीता राक्षसाः शतशो दिशः
6078040c त्यक्त्वा प्रहरणान्सर्वे पट्टसासिपरश्वधान्
6078041a केचिल्लङ्कां परित्रस्ताः प्रविष्टा वानरार्दिताः
6078041c समुद्रे पतिताः केचित्केचित्पर्वतमाश्रिताः
6078042a हतमिन्द्रजितं दृष्ट्वा शयानं समरक्षितौ
6078042c राक्षसानां सहस्रेषु न कश्चित्प्रत्यदृश्यत
6078043a यथास्तं गत आदित्ये नावतिष्ठन्ति रश्मयः
6078043c तथा तस्मिन्निपतिते राक्षसास्ते गता दिशः
6078044a शान्तरक्श्मिरिवादित्यो निर्वाण इव पावकः
6078044c स बभूव महातेजा व्यपास्त गतजीवितः
6078045a प्रशान्तपीडा बहुलो विनष्टारिः प्रहर्षवान्
6078045c बभूव लोकः पतिते राक्षसेन्द्रसुते तदा
6078046a हर्षं च शक्रो भगवान्सह सर्वैः सुरर्षभैः
6078046c जगाम निहते तस्मिन्राक्षसे पापकर्मणि
6078047a शुद्धा आपो नभश्चैव जहृषुर्दैत्यदानवाः
6078047c आजग्मुः पतिते तस्मिन्सर्वलोकभयावहे
6078048a ऊचुश्च सहिताः सर्वे देवगन्धर्वदानवाः
6078048c विज्वराः शान्तकलुषा ब्राह्मणा विचरन्त्विति
6078049a ततोऽभ्यनन्दन्संहृष्टाः समरे हरियूथपाः
6078049c तमप्रतिबलं दृष्ट्वा हतं नैरृतपुंगवम्
6078050a विभीषणो हनूमांश्च जाम्बवांश्चर्क्षयूथपः
6078050c विजयेनाभिनन्दन्तस्तुष्टुवुश्चापि लक्ष्मणम्
6078051a क्ष्वेडन्तश्च नदन्तश्च गर्जन्तश्च प्लवंगमाः
6078051c लब्धलक्षा रघुसुतं परिवार्योपतस्थिरे
6078052a लाङ्गूलानि प्रविध्यन्तः स्फोटयन्तश्च वानराः
6078052c लक्ष्मणो जयतीत्येवं वाक्यं व्यश्रावयंस्तदा
6078053a अन्योन्यं च समाश्लिष्य कपयो हृष्टमानसाः
6078053c चक्रुरुच्चावचगुणा राघवाश्रयजाः कथाः
6078054a तदसुकरमथाभिवीक्ष्य हृष्टाः; प्रियसुहृदो युधि लक्ष्मणस्य कर्म
6078054c परममुपलभन्मनःप्रहर्षं; विनिहतमिन्द्ररिपुं निशम्य देवाः
6079001a रुधिरक्लिन्नगात्रस्तु लक्ष्मणः शुभलक्षणः
6079001c बभूव हृष्टस्तं हत्वा शक्रजेतारमाहवे
6079002a ततः स जाम्बवन्तं च हनूमन्तं च वीर्यवान्
6079002c संनिवर्त्य महातेजास्तांश्च सर्वान्वनौकसः
6079003a आजगाम ततः शीघ्रं यत्र सुग्रीवराघवौ
6079003c विभीषणमवष्टभ्य हनूमन्तं च लक्ष्मणः
6079004a ततो राममभिक्रम्य सौमित्रिरभिवाद्य च
6079004c तस्थौ भ्रातृसमीपस्थः शक्रस्येन्द्रानुजो यथा
6079004e आचचक्षे तदा वीरो घोरमिन्द्रजितो वधम्
6079005a रावणस्तु शिरश्छिन्नं लक्ष्मणेन महात्मना
6079005c न्यवेदयत रामाय तदा हृष्टो विभीषणः
6079006a उपवेश्य तमुत्सङ्गे परिष्वज्यावपीडितम्
6079006c मूर्ध्नि चैनमुपाघ्राय भूयः संस्पृश्य च त्वरन्
6079006e उवाच लक्ष्मणं वाक्यमाश्वास्य पुरुषर्षभः
6079007a कृतं परमकल्याणं कर्म दुष्करकारिणा
6079007c निरमित्रः कृतोऽस्म्यद्य निर्यास्यति हि रावणः
6079007e बलव्यूहेन महता श्रुत्वा पुत्रं निपातितम्
6079008a तं पुत्रवधसंतप्तं निर्यान्तं राक्षसाधिपम्
6079008c बलेनावृत्य महता निहनिष्यामि दुर्जयम्
6079009a त्वया लक्ष्मण नाथेन सीता च पृथिवी च मे
6079009c न दुष्प्रापा हते त्वद्य शक्रजेतरि चाहवे
6079010a स तं भ्रातरमाश्वास्य पारिष्वज्य च राघवः
6079010c रामः सुषेणं मुदितः समाभाष्येदमब्रवीत्
6079011a सशल्योऽयं महाप्राज्ञः सौमित्रिर्मित्रवत्सलः
6079011c यथा भवति सुस्वस्थस्तथा त्वं समुपाचर
6079011e विशल्यः क्रियतां क्षिप्रं सौमित्रिः सविभीषणः
6079012a कृष वानरसैन्यानां शूराणां द्रुमयोधिनाम्
6079012c ये चान्येऽत्र च युध्यन्तः सशल्या व्रणिनस्तथा
6079012e तेऽपि सर्वे प्रयत्नेन क्रियन्तां सुखिनस्त्वया
6079013a एवमुक्तः स रामेण महात्मा हरियूथपः
6079013c लक्ष्मणाय ददौ नस्तः सुषेणः परमौषधम्
6079014a स तस्य गन्धमाघ्राय विशल्यः समपद्यत
6079014c तदा निर्वेदनश्चैव संरूढव्रण एव च
6079015a विभीषण मुखानां च सुहृदां राघवाज्ञया
6079015c सर्ववानरमुख्यानां चिकित्सां स तदाकरोत्
6079016a ततः प्रकृतिमापन्नो हृतशल्यो गतव्यथः
6079016c सौमित्रिर्मुदितस्तत्र क्षणेन विगतज्वरः
6079017a तथैव रामः प्लवगाधिपस्तदा; विभीषणश्चर्क्षपतिश्च जाम्बवान्
6079017c अवेक्ष्य सौमित्रिमरोगमुत्थितं; मुदा ससैन्यः सुचिरं जहर्षिरे
6079018a अपूजयत्कर्म स लक्ष्मणस्य; सुदुष्करं दाशरथिर्महात्मा
6079018c हृष्टा बभूवुर्युधि यूथपेन्द्रा; निशम्य तं शक्रजितं निपातितम्
6080001a ततः पौलस्त्य सचिवाः श्रुत्वा चेन्द्रजितं हतम्
6080001c आचचक्षुरभिज्ञाय दशग्रीवाय सव्यथाः
6080002a युद्धे हतो महाराज लक्ष्मणेन तवात्मजः
6080002c विभीषणसहायेन मिषतां नो महाद्युते
6080003a शूरः शूरेण संगम्य संयुगेष्वपराजितः
6080003c लक्ष्णनेन हतः शूरः पुत्रस्ते विबुधेन्द्रजित्
6080004a स तं प्रतिभयं श्रुत्वा वधं पुत्रस्य दारुणम्
6080004c घोरमिन्द्रजितः संख्ये कश्मलं प्राविशन्महत्
6080005a उपलभ्य चिरात्संज्ञां राजा राक्षसपुंगवः
6080005c पुत्रशोकार्दितो दीनो विललापाकुलेन्द्रियः
6080006a हा राक्षसचमूमुख्य मम वत्स महारथ
6080006c जित्वेन्द्रं कथमद्य त्वं लक्ष्मणस्य वशं गतः
6080007a ननु त्वमिषुभिः क्रुद्धो भिन्द्याः कालान्तकावपि
6080007c मन्दरस्यापि शृङ्गाणि किं पुनर्लक्ष्मणं रणे
6080008a अद्य वैवस्वतो राजा भूयो बहुमतो मम
6080008c येनाद्य त्वं महाबाहो संयुक्तः कालधर्मणा
6080009a एष पन्थाः सुयोधानां सर्वामरगणेष्वपि
6080009c यः कृते हन्यते भर्तुः स पुमान्स्वर्गमृच्छति
6080010a अद्य देवगणाः सर्वे लोकपालास्तथर्षयः
6080010c हतमिन्द्रजितं दृष्ट्वा सुखं स्वप्स्यन्ति निर्भयाः
6080011a अद्य लोकास्त्रयः कृत्स्नाः पृथिवी च सकानना
6080011c एकेनेन्द्रजिता हीना शूण्येव प्रतिभाति मे
6080012a अद्य नैरृतकन्यायां श्रोष्याम्यन्तःपुरे रवम्
6080012c करेणुसंघस्य यथा निनादं गिरिगह्वरे
6080013a यौवराज्यं च लङ्कां च रक्षांसि च परंतप
6080013c मातरं मां च भार्यां च क्व गतोऽसि विहाय नः
6080014a मम नाम त्वया वीर गतस्य यमसादनम्
6080014c प्रेतकार्याणि कार्याणि विपरीते हि वर्तसे
6080015a स त्वं जीवति सुग्रीवे राघवे च सलक्ष्मणे
6080015c मम शल्यमनुद्धृत्य क्व गतोऽसि विहाय नः
6080016a एवमादिविलापार्तं रावणं राक्षसाधिपम्
6080016c आविवेश महान्कोपः पुत्रव्यसनसंभवः
6080017a घोरं प्रकृत्या रूपं तत्तस्य क्रोधाग्निमूर्छितम्
6080017c बभूव रूपं रुद्रस्य क्रुद्धस्येव दुरासदम्
6080018a तस्य क्रुद्धस्य नेत्राभ्यां प्रापतन्नस्रबिन्दवः
6080018c दीप्ताभ्यामिव दीपाभ्यां सार्चिषः स्नेहबिन्दवः
6080019a दन्तान्विदशतस्तस्य श्रूयते दशनस्वनः
6080019c यन्त्रस्यावेष्ट्यमानस्य महतो दानवैरिव
6080020a कालाग्निरिव संक्रुद्धो यां यां दिशमवैक्षत
6080020c तस्यां तस्यां भयत्रस्ता राक्षसाः संनिलिल्यिरे
6080021a तमन्तकमिव क्रुद्धं चराचरचिखादिषुम्
6080021c वीक्षमाणं दिशः सर्वा राक्षसा नोपचक्रमुः
6080022a ततः परमसंक्रुद्धो रावणो राक्षसाधिपः
6080022c अब्रवीद्रक्षसां मध्ये संस्तम्भयिषुराहवे
6080023a मया वर्षसहस्राणि चरित्वा दुश्चरं तपः
6080023c तेषु तेष्ववकाशेषु स्वयम्भूः परितोषितः
6080024a तस्यैव तपसो व्युष्ट्या प्रसादाच्च स्वयम्भुवः
6080024c नासुरेभ्यो न देवेभ्यो भयं मम कदाचन
6080025a कवचं ब्रह्मदत्तं मे यदादित्यसमप्रभम्
6080025c देवासुरविमर्देषु न भिन्नं वज्रशक्तिभिः
6080026a तेन मामद्य संयुक्तं रथस्थमिह संयुगे
6080026c प्रतीयात्कोऽद्य मामाजौ साक्षादपि पुरंदरः
6080027a यत्तदाभिप्रसन्नेन सशरं कार्मुकं महत्
6080027c देवासुरविमर्देषु मम दत्तं स्वयम्भुवा
6080028a अद्य तूर्यशतैर्भीमं धनुरुत्थाप्यतां महत्
6080028c रामलक्ष्मणयोरेव वधाय परमाहवे
6080029a स पुत्रवधसंतप्तः शूरः क्रोधवशं गतः
6080029c समीक्ष्य रावणो बुद्ध्या सीतां हन्तुं व्यवस्यत
6080030a प्रत्यवेक्ष्य तु ताम्राक्षः सुघोरो घोरदर्शनान्
6080030c दीनो दीनस्वरान्सर्वांस्तानुवाच निशाचरान्
6080031a मायया मम वत्सेन वञ्चनार्थं वनौकसाम्
6080031c किंचिदेव हतं तत्र सीतेयमिति दर्शितम्
6080032a तदिदं सत्यमेवाहं करिष्ये प्रियमात्मनः
6080032c वैदेहीं नाशयिष्यामि क्षत्रबन्धुमनुव्रताम्
6080032e इत्येवमुक्त्वा सचिवान्खड्गमाशु परामृशत्
6080033a उद्धृत्य गुणसंपन्नं विमलाम्बरवर्चसं
6080033c निष्पपात स वेगेन सभायाः सचिवैर्वृतः
6080034a रावणः पुत्रशोकेन भृशमाकुलचेतनः
6080034c संक्रुद्धः खड्गमादाय सहसा यत्र मैथिली
6080035a व्रजन्तं राक्षसं प्रेक्ष्य सिंहनादं प्रचुक्रुशुः
6080035c ऊचुश्चान्योन्यमाश्लिष्य संक्रुद्धं प्रेक्ष्य राक्षसाः
6080036a अद्यैनं तावुभौ दृष्ट्वा भ्रातरौ प्रव्यथिष्यतः
6080036c लोकपाला हि चत्वारः क्रुद्धेनानेन निर्जिताः
6080036e बहवः शत्रवश्चान्ये संयुगेष्वभिपातिताः
6080037a तेषां संजल्पमानानामशोकवनिकां गताम्
6080037c अभिदुद्राव वैदेहीं रावणः क्रोधमूर्छितः
6080038a वार्यमाणः सुसंक्रुद्धः सुहृद्भिर्हितबुद्धिभिः
6080038c अभ्यधावत संक्रुद्धः खे ग्रहो रोहिणीमिव
6080039a मैथिली रक्ष्यमाणा तु राक्षसीभिरनिन्दिता
6080039c ददर्श राक्षसं क्रुद्धं निस्त्रिंशवरधारिणम्
6080040a तं निशाम्य सनिस्त्रिंशं व्यथिता जनकात्मजा
6080040c निवार्यमाणं बहुशः सुहृद्भिरनिवर्तिनम्
6080041a यथायं मामभिक्रुद्धः समभिद्रवति स्वयम्
6080041c वधिष्यति सनाथां मामनाथामिव दुर्मतिः
6080042a बहुशश्चोदयामास भर्तारं मामनुव्रताम्
6080042c भार्या भव रमस्येति प्रत्याख्यातोऽभवन्मया
6080043a सोऽयं मामनुपस्थानाद्व्यक्तं नैराश्यमागतः
6080043c क्रोधमोहसमाविष्टो निहन्तुं मां समुद्यतः
6080044a अथ वा तौ नरव्याघ्रौ भ्रातरौ रामलक्ष्मणौ
6080044c मन्निमित्तमनार्येण समरेऽद्य निपातितौ
6080044e अहो धिन्मन्निमित्तोऽयं विनाशो राजपुत्रयोः
6080045a हनूमतो हि तद्वाक्यं न कृतं क्षुद्रया मया
6080045c यद्यहं तस्य पृष्ठेन तदायासमनिन्दिता
6080045e नाद्यैवमनुशोचेयं भर्तुरङ्कगता सती
6080046a मन्ये तु हृदयं तस्याः कौसल्यायाः फलिष्यति
6080046c एकपुत्रा यदा पुत्रं विनष्टं श्रोष्यते युधि
6080047a सा हि जन्म च बाल्यं च यौवनं च महात्मनः
6080047c धर्मकार्याणि रूपं च रुदती संस्रमिष्यति
6080048a निराशा निहते पुत्रे दत्त्वा श्राद्धमचेतना
6080048c अग्निमारोक्ष्यते नूनमपो वापि प्रवेक्ष्यति
6080049a धिगस्तु कुब्जामसतीं मन्थरां पापनिश्चयाम्
6080049c यन्निमित्तमिदं दुःखं कौसल्या प्रतिपत्स्यते
6080050a इत्येवं मैथिलीं दृष्ट्वा विलपन्तीं तपस्विनीम्
6080050c रोहिणीमिव चन्द्रेण विना ग्रहवशं गताम्
6080051a सुपार्श्वो नाम मेधावी रावणं राक्षसेश्वरम्
6080051c निवार्यमाणं सचिवैरिदं वचनमब्रवीत्
6080052a कथं नाम दशग्रीव साक्षाद्वैश्रवणानुज
6080052c हन्तुमिच्छसि वैदेहीं क्रोधाद्धर्ममपास्य हि
6080053a वेद विद्याव्रत स्नातः स्वधर्मनिरतः सदा
6080053c स्त्रियाः कस्माद्वधं वीर मन्यसे राक्षसेश्वर
6080054a मैथिलीं रूपसंपन्नां प्रत्यवेक्षस्व पार्थिव
6080054c त्वमेव तु सहास्माभी राघवे क्रोधमुत्सृज
6080055a अभ्युत्थानं त्वमद्यैव कृष्णपक्षचतुर्दशीम्
6080055c कृत्वा निर्याह्यमावास्यां विजयाय बलैर्वृतः
6080056a शूरो धीमान्रथी खड्गी रथप्रवरमास्थितः
6080056c हत्वा दाशरथिं रामं भवान्प्राप्स्यति मैथिलीम्
6080057a स तद्दुरात्मा सुहृदा निवेदितं; वचः सुधर्म्यं प्रतिगृह्य रावणः
6080057c गृहं जगामाथ ततश्च वीर्यवा;न्पुनः सभां च प्रययौ सुहृद्वृतः
6081001a स प्रविश्य सभां राजा दीनः परमदुःखितः
6081001c निषसादासने मुख्ये सिंहः क्रुद्ध इव श्वसन्
6081002a अब्रवीच्च तदा सर्वान्बलमुख्यान्महाबलः
6081002c रावणः प्राञ्जलीन्वाक्यं पुत्रव्यसनकर्शितः
6081003a सर्वे भवन्तः सर्वेण हस्त्यश्वेन समावृताः
6081003c निर्यान्तु रथसंघैश्च पादातैश्चोपशोभिताः
6081004a एकं रामं परिक्षिप्य समरे हन्तुमर्हथ
6081004c प्रहृष्टा शरवर्षेण प्रावृट्काल इवाम्बुदाः
6081005a अथ वाहं शरैर्तीक्ष्णैर्भिन्नगात्रं महारणे
6081005c भवद्भिः श्वो निहन्तास्मि रामं लोकस्य पश्यतः
6081006a इत्येवं राक्षसेन्द्रस्य वाक्यमादाय राक्षसाः
6081006c निर्ययुस्ते रथैः शीघ्रं नागानीकैश्च संवृताः
6081007a स संग्रामो महाभीमः सूर्यस्योदयनं प्रति
6081007c रक्षसां वानराणां च तुमुलः समपद्यत
6081008a ते गदाभिर्विचित्राभिः प्रासैः खड्गैः परश्वधैः
6081008c अन्योन्यं समरे जघ्नुस्तदा वानरराक्षसाः
6081009a मातंगरथकूलस्य वाजिमत्स्या ध्वजद्रुमाः
6081009c शरीरसंघाटवहाः प्रसस्रुः शोणितापगाः
6081010a ध्वजवर्मरथानश्वान्नानाप्रहरणानि च
6081010c आप्लुत्याप्लुत्य समरे वानरेन्द्रा बभञ्जिरे
6081011a केशान्कर्णललाटांश्च नासिकाश्च प्लवंगमाः
6081011c रक्षसां दशनैस्तीक्ष्णैर्नखैश्चापि व्यकर्तयन्
6081012a एकैकं राक्षसं संख्ये शतं वानरपुंगवाः
6081012c अभ्यधावन्त फलिनं वृक्षं शकुनयो यथा
6081013a तथा गदाभिर्गुर्वीभिः प्रासैः खड्गैः परश्वधैः
6081013c निर्जघ्नुर्वानरान्घोरान्राक्षसाः पर्वतोपमाः
6081014a राक्षसैर्वध्यमानानां वानराणां महाचमूः
6081014c शरण्यं शरणं याता रामं दशरथात्मजम्
6081015a ततो रामो महातेजा धनुरादाय वीर्यवान्
6081015c प्रविश्य राक्षसं सैन्यं शरवर्षं ववर्ष ह
6081016a प्रविष्टं तु तदा रामं मेघाः सूर्यमिवाम्बरे
6081016c नाभिजग्मुर्महाघोरं निर्दहन्तं शराग्निना
6081017a कृतान्येव सुघोराणि रामेण रजनीचराः
6081017c रणे रामस्य ददृशुः कर्माण्यसुकराणि च
6081018a चालयन्तं महानीकं विधमन्तं महारथान्
6081018c ददृशुस्ते न वै रामं वातं वनगतं यथा
6081019a छिन्नं भिन्नं शरैर्दग्धं प्रभग्नं शस्त्रपीडितम्
6081019c बलं रामेण ददृशुर्न रमं शीघ्रकारिणम्
6081020a प्रहरन्तं शरीरेषु न ते पश्यन्ति राघवम्
6081020c इन्द्रियार्थेषु तिष्ठन्तं भूतात्मानमिव प्रजाः
6081021a एष हन्ति गजानीकमेष हन्ति महारथान्
6081021c एष हन्ति शरैस्तीक्ष्णैः पदातीन्वाजिभिः सह
6081022a इति ते राक्षसाः सर्वे रामस्य सदृशान्रणे
6081022c अन्योन्यकुपिता जघ्नुः सादृश्याद्राघवस्य ते
6081023a न ते ददृशिरे रामं दहन्तमरिवाहिनीम्
6081023c मोहिताः परमास्त्रेण गान्धर्वेण महात्मना
6081024a ते तु रामसहस्राणि रणे पश्यन्ति राक्षसाः
6081024c पुनः पश्यन्ति काकुत्स्थमेकमेव महाहवे
6081025a भ्रमन्तीं काञ्चनीं कोटिं कार्मुकस्य महात्मनः
6081025c अलातचक्रप्रतिमां ददृशुस्ते न राघवम्
6081026a शरीरनाभि सत्त्वार्चिः शरीरं नेमिकार्मुकम्
6081026c ज्याघोषतलनिर्घोषं तेजोबुद्धिगुणप्रभम्
6081027a दिव्यास्त्रगुणपर्यन्तं निघ्नन्तं युधि राक्षसान्
6081027c ददृशू रामचक्रं तत्कालचक्रमिव प्रजाः
6081028a अनीकं दशसाहस्रं रथानां वातरंहसाम्
6081028c अष्टादशसहस्राणि कुञ्जराणां तरस्विनाम्
6081029a चतुर्दशसहस्राणि सारोहाणां च वाजिनाम्
6081029c पूर्णे शतसहस्रे द्वे राक्षसानां पदातिनाम्
6081030a दिवसस्याष्टमे भागे शरैरग्निशिखोपमैः
6081030c हतान्येकेन रामेण रक्षसां कामरूपिणाम्
6081031a ते हताश्वा हतरथाः श्रान्ता विमथितध्वजाः
6081031c अभिपेतुः पुरीं लङ्कां हतशेषा निशाचराः
6081032a हतैर्गजपदात्यश्वैस्तद्बभूव रणाजिरम्
6081032c आक्रीडभूमी रुद्रस्य क्रुद्धस्येव पिनाकिनः
6081033a ततो देवाः सगन्धर्वाः सिद्धाश्च परमर्षयः
6081033c साधु साध्विति रामस्य तत्कर्म समपूजयन्
6081034a अब्रवीच्च तदा रामः सुग्रीवं प्रत्यनन्तरम्
6081034c एतदस्त्रबलं दिव्यं मम वा त्र्यम्बकस्य वा
6081035a निहत्य तां राक्षसवाहिनीं तु; रामस्तदा शक्रसमो महात्मा
6081035c अस्त्रेषु शस्त्रेषु जितक्लमश्च; संस्तूयते देवगणैः प्रहृष्टैः
6082001a तानि नागसहस्राणि सारोहाणां च वाजिनाम्
6082001c रथानां चाग्निवर्णानां सध्वजानां सहस्रशः
6082002a राक्षसानां सहस्राणि गदापरिघयोधिनाम्
6082002c काञ्चनध्वजचित्राणां शूराणां कामरूपिणाम्
6082003a निहतानि शरैस्तीक्ष्णैस्तप्तकाञ्चनभूषणैः
6082003c रावणेन प्रयुक्तानि रामेणाक्लिष्टकर्मणा
6082004a दृष्ट्वा श्रुत्वा च संभ्रान्ता हतशेषा निशाचराः
6082004c राक्षस्यश्च समागम्य दीनाश्चिन्तापरिप्लुताः
6082005a विधवा हतपुत्राश्च क्रोशन्त्यो हतबान्धवाः
6082005c राक्षस्यः सह संगम्य दुःखार्ताः पर्यदेवयन्
6082006a कथं शूर्पणखा वृद्धा कराला निर्णतोदरी
6082006c आससाद वने रामं कन्दर्पमिव रूपिणम्
6082007a सुकुमारं महासत्त्वं सर्वभूतहिते रतम्
6082007c तं दृष्ट्वा लोकवध्या सा हीनरूपा प्रकामिता
6082008a कथं सर्वगुणैर्हीना गुणवन्तं महौजसं
6082008c सुमुखं दुर्मुखी रामं कामयामास राक्षसी
6082009a जनस्यास्याल्पभाग्यत्वात्पलिनी श्वेतमूर्धजा
6082009c अकार्यमपहास्यं च सर्वलोकविगर्हितम्
6082010a राक्षसानां विनाशाय दूषणस्य खरस्य च
6082010c चकाराप्रतिरूपा सा राघवस्य प्रधर्षणम्
6082011a तन्निमित्तमिदं वैरं रावणेन कृतं महत्
6082011c वधाय नीता सा सीता दशग्रीवेण रक्षसा
6082012a न च सीतां दशग्रीवः प्राप्नोति जनकात्मजाम्
6082012c बद्धं बलवता वैरमक्षयं राघवेण ह
6082013a वैदेहीं प्रार्थयानं तं विराधं प्रेक्ष्य राक्षसं
6082013c हतमेकेन रामेण पर्याप्तं तन्निदर्शनम्
6082014a चतुर्दशसहस्राणि रक्षसां भीमकर्मणाम्
6082014c निहतानि जनस्थाने शरैरग्निशिखोपमैः
6082015a खरश्च निहतः संख्ये दूषणस्त्रिशिरास्तथा
6082015c शरैरादित्यसंकाशैः पर्याप्तं तन्निदर्शनम्
6082016a हतो योजनबाहुश्च कबन्धो रुधिराशनः
6082016c क्रोधार्तो विनदन्सोऽथ पर्याप्तं तन्निदर्शनम्
6082017a जघान बलिनं रामः सहस्रनयनात्मजम्
6082017c बालिनं मेघसंकाशं पर्याप्तं तन्निदर्शनम्
6082018a ऋश्यमूके वसञ्शैले दीनो भग्नमनोरथः
6082018c सुग्रीवः स्थापितो राज्ये पर्याप्तं तन्निदर्शनम्
6082019a धर्मार्थसहितं वाक्यं सर्वेषां रक्षसां हितम्
6082019c युक्तं विभीषणेनोक्तं मोहात्तस्य न रोचते
6082020a विभीषणवचः कुर्याद्यदि स्म धनदानुजः
6082020c श्मशानभूता दुःखार्ता नेयं लङ्का पुरी भवेत्
6082021a कुम्भकर्णं हतं श्रुत्वा राघवेण महाबलम्
6082021c प्रियं चेन्द्रजितं पुत्रं रावणो नावबुध्यते
6082022a मम पुत्रो मम भ्राता मम भर्ता रणे हतः
6082022c इत्येवं श्रूयते शब्दो राक्षसानां कुले कुले
6082023a रथाश्चाश्वाश्च नागाश्च हताः शतसहस्रशः
6082023c रणे रामेण शूरेण राक्षसाश्च पदातयः
6082024a रुद्रो वा यदि वा विष्णुर्महेन्द्रो वा शतक्रतुः
6082024c हन्ति नो रामरूपेण यदि वा स्वयमन्तकः
6082025a हतप्रवीरा रामेण निराशा जीविते वयम्
6082025c अपश्यन्त्यो भयस्यान्तमनाथा विलपामहे
6082026a रामहस्ताद्दशग्रीवः शूरो दत्तवरो युधि
6082026c इदं भयं महाघोरमुत्पन्नं नावबुध्यते
6082027a न देवा न च गन्धर्वा न पिशाचा न राक्षसाः
6082027c उपसृष्टं परित्रातुं शक्ता रामेण संयुगे
6082028a उत्पाताश्चापि दृश्यन्ते रावणस्य रणे रणे
6082028c कथयिष्यन्ति रामेण रावणस्य निबर्हणम्
6082029a पितामहेन प्रीतेन देवदानवराक्षसैः
6082029c रावणस्याभयं दत्तं मानुषेभ्यो न याचितम्
6082030a तदिदं मानुषान्मन्ये प्राप्तं निःसंशयं भयम्
6082030c जीवितान्तकरं घोरं रक्षसां रावणस्य च
6082031a पीड्यमानास्तु बलिना वरदानेन रक्षसा
6082031c दीप्तैस्तपोभिर्विबुधाः पितामहमपूजयन्
6082032a देवतानां हितार्थाय महात्मा वै पितामहः
6082032c उवाच देवताः सर्वा इदं तुष्टो महद्वचः
6082033a अद्य प्रभृति लोकांस्त्रीन्सर्वे दानवराक्षसाः
6082033c भयेन प्रावृता नित्यं विचरिष्यन्ति शाश्वतम्
6082034a दैवतैस्तु समागम्य सर्वैश्चेन्द्रपुरोगमैः
6082034c वृषध्वजस्त्रिपुरहा महादेवः प्रसादितः
6082035a प्रसन्नस्तु महादेवो देवानेतद्वचोऽब्रवीत्
6082035c उत्पत्स्यति हितार्थं वो नारी रक्षःक्षयावहा
6082036a एषा देवैः प्रयुक्ता तु क्षुद्यथा दानवान्पुरा
6082036c भक्षयिष्यति नः सीता राक्षसघ्नी सरावणान्
6082037a रावणस्यापनीतेन दुर्विनीतस्य दुर्मतेः
6082037c अयं निष्टानको घोरः शोकेन समभिप्लुतः
6082038a तं न पश्यामहे लोके यो नः शरणदो भवेत्
6082038c राघवेणोपसृष्टानां कालेनेव युगक्षये
6082039a इतीव सर्वा रजनीचरस्त्रियः; परस्परं संपरिरभ्य बाहुभिः
6082039c विषेदुरार्तातिभयाभिपीडिता; विनेदुरुच्चैश्च तदा सुदारुणम्
6083001a आर्तानां राक्षसीनां तु लङ्कायां वै कुले कुले
6083001c रावणः करुणं शब्दं शुश्राव परिवेदितम्
6083002a स तु दीर्घं विनिश्वस्य मुहूर्तं ध्यानमास्थितः
6083002c बभूव परमक्रुद्धो रावणो भीमदर्शनः
6083003a संदश्य दशनैरोष्ठं क्रोधसंरक्तलोचनः
6083003c राक्षसैरपि दुर्दर्शः कालाग्निरिव मूर्छितः
6083004a उवाच च समीपस्थान्राक्षसान्राक्षसेश्वरः
6083004c भयाव्यक्तकथांस्तत्र निर्दहन्निव चक्षुषा
6083005a महोदरं महापार्श्वं विरूपाक्षं च राक्षसं
6083005c शीघ्रं वदत सैन्यानि निर्यातेति ममाज्ञया
6083006a तस्य तद्वचनं श्रुत्वा राक्षसास्ते भयार्दिताः
6083006c चोदयामासुरव्यग्रान्राक्षसांस्तान्नृपाज्ञया
6083007a ते तु सर्वे तथेत्युक्त्वा राक्षसा घोरदर्शनाः
6083007c कृतस्वस्त्ययनाः सर्वे रावणाभिमुखा ययुः
6083008a प्रतिपूज्य यथान्यायं रावणं ते महारथाः
6083008c तस्थुः प्राञ्जलयः सर्वे भर्तुर्विजयकाङ्क्षिणः
6083009a अथोवाच प्रहस्यैतान्रावणः क्रोधमूर्छितः
6083009c महोदरमहापार्श्वौ विरूपाक्षं च राक्षसं
6083010a अद्य बाणैर्धनुर्मुक्तैर्युगान्तादित्यसंनिभैः
6083010c राघवं लक्ष्मणं चैव नेष्यामि यमसाधनम्
6083011a खरस्य कुम्भकर्णस्य प्रहस्तेन्द्रजितोस्तथा
6083011c करिष्यामि प्रतीकारमद्य शत्रुवधादहम्
6083012a नैवान्तरिक्षं न दिशो न नद्यो नापि सागरः
6083012c प्रकाशत्वं गमिष्यन्ति मद्बाणजलदावृताः
6083013a अद्य वानरयूथानां तानि यूथानि भागशः
6083013c धनुःसमुद्रादुद्भूतैर्मथिष्यामि शरोर्मिभिः
6083014a व्याकोशपद्मचक्राणि पद्मकेसरवर्चसाम्
6083014c अद्य यूथतटाकानि गजवत्प्रमथाम्यहम्
6083015a सशरैरद्य वदनैः संख्ये वानरयूथपाः
6083015c मण्डयिष्यन्ति वसुधां सनालैरिव पङ्कलैः
6083016a अद्य युद्धप्रचण्डानां हरीणां द्रुमयोधिनाम्
6083016c मुक्तेनैकेषुणा युद्धे भेत्स्यामि च शतंशतम्
6083017a हतो भर्ता हतो भ्राता यासां च तनया हताः
6083017c वधेनाद्य रिपोस्तासां कर्मोम्यस्रप्रमार्जनम्
6083018a अद्य मद्बाणनिर्भिन्नैः प्रकीर्णैर्गतचेतनैः
6083018c करोमि वानरैर्युद्धे यत्नावेक्ष्यतलां महीम्
6083019a अद्य गोमायवो गृध्रा ये च मांसाशिनोऽपरे
6083019c सर्वांस्तांस्तर्पयिष्यामि शत्रुमांसैः शरार्दितैः
6083020a कल्प्यतां मे रथशीघ्रं क्षिप्रमानीयतां धनुः
6083020c अनुप्रयान्तु मां युद्धे येऽवशिष्टा निशाचराः
6083021a तस्य तद्वचनं श्रुत्वा महापार्श्वोऽब्रवीद्वचः
6083021c बलाध्यक्षान्स्थितांस्तत्र बलं संत्वर्यतामिति
6083022a बलाध्यक्षास्तु संरब्धा राक्षसांस्तान्गृहाद्गृहात्
6083022c चोदयन्तः परिययुर्लङ्कां लघुपराक्रमाः
6083023a ततो मुहूर्तान्निष्पेतू राक्षसा भीमविक्रमाः
6083023c नर्दन्तो भीमवदना नानाप्रहरणैर्भुजैः
6083024a असिभिः पट्टसैः शूलैर्गलाभिर्मुसलैर्हलैः
6083024c शक्तिभिस्तीक्ष्णधाराभिर्महद्भिः कूटमुद्गरैः
6083025a यष्टिभिर्विमलैश्चक्रैर्निशितैश्च परश्वधैः
6083025c भिण्डिपालैः शतघ्नीभिरन्यैश्चापि वरायुधैः
6083026a अथानयन्बलाध्यक्षाश्चत्वारो रावणाज्ञया
6083026c द्रुतं सूतसमायुक्तं युक्ताष्टतुरगं रथम्
6083027a आरुरोह रथं दिव्यं दीप्यमानं स्वतेजसा
6083027c रावणः सत्त्वगाम्भीर्याद्दारयन्निव मेदिनीम्
6083028a रावणेनाभ्यनुज्ञातौ महापार्श्वमहोदरौ
6083028c विरूपाक्षश्च दुर्धर्षो रथानारुरुहुस्तदा
6083029a ते तु हृष्टा विनर्दन्तो भिन्दन्त इव मेदिनीम्
6083029c नादं घोरं विमुञ्चन्तो निर्ययुर्जयकाङ्क्षिणः
6083030a ततो युद्धाय तेजस्वी रक्षोगणबलैर्वृतः
6083030c निर्ययावुद्यतधनुः कालान्तकयमोमपः
6083031a ततः प्रजवनाश्वेन रथेन स महारथः
6083031c द्वारेण निर्ययौ तेन यत्र तौ रामलक्ष्मणौ
6083032a ततो नष्टप्रभः सूर्यो दिशश्च तिमिरावृताः
6083032c द्विजाश्च नेदुर्घोराश्च संचचाल च मेदिनी
6083033a ववर्ष रुधिरं देवश्चस्खलुश्च तुरंगमाः
6083033c ध्वजाग्रे न्यपतद्गृध्रो विनेदुश्चाशिवं शिवाः
6083034a नयनं चास्फुरद्वामं सव्यो बाहुरकम्पत
6083034c विवर्णवदनश्चासीत्किंचिदभ्रश्यत स्वरः
6083035a ततो निष्पततो युद्धे दशग्रीवस्य रक्षसः
6083035c रणे निधनशंसीनि रूपाण्येतानि जज्ञिरे
6083036a अन्तरिक्षात्पपातोल्का निर्घातसमनिस्वना
6083036c विनेदुरशिवं गृध्रा वायसैरनुनादिताः
6083037a एतानचिन्तयन्घोरानुत्पातान्समुपस्थितान्
6083037c निर्ययौ रावणो मोहाद्वधार्थी कालचोदितः
6083038a तेषां तु रथघोषेण राक्षसानां महात्मनाम्
6083038c वानराणामपि चमूर्युद्धायैवाभ्यवर्तत
6083039a तेषां सुतुमुलं युद्धं बभूव कपिरक्षसाम्
6083039c अन्योन्यमाह्वयानानां क्रुद्धानां जयमिच्छताम्
6083040a ततः क्रुद्धो दशग्रीवः शरैः काञ्चनभूषणैः
6083040c वानराणामनीकेषु चकार कदनं महत्
6083041a निकृत्तशिरसः केचिद्रावणेन वलीमुखाः
6083041c निरुच्छ्वासा हताः केचित्केचित्पार्श्वेषु दारिताः
6083041e केचिद्विभिन्नशिरसः केचिच्चक्षुर्विवर्जिताः
6083042a दशाननः क्रोधविवृत्तनेत्रो; यतो यतोऽभ्येति रथेन संख्ये
6083042c ततस्ततस्तस्य शरप्रवेगं; सोढुं न शेकुर्हरियूथपास्ते
6084001a तथा तैः कृत्तगात्रैस्तु दशग्रीवेण मार्गणैः
6084001c बभूव वसुधा तत्र प्रकीर्णा हरिभिर्वृता
6084002a रावणस्याप्रसह्यं तं शरसंपातमेकतः
6084002c न शेकुः सहितुं दीप्तं पतंगा इव पावकम्
6084003a तेऽर्दिता निशितैर्बाणैः क्रोशन्तो विप्रदुद्रुवुः
6084003c पावकार्चिःसमाविष्टा दह्यमाना यथा गजाः
6084004a प्लवंगानामनीकानि महाभ्राणीव मारुतः
6084004c स ययौ समरे तस्मिन्विधमन्रावणः शरैः
6084005a कदनं तरसा कृत्वा राक्षसेन्द्रो वनौकसाम्
6084005c आससाद ततो युद्धे राघवं त्वरितस्तदा
6084006a सुग्रीवस्तान्कपीन्दृष्ट्वा भग्नान्विद्रवतो रणे
6084006c गुल्मे सुषेणं निक्षिप्य चक्रे युद्धे द्रुतं मनः
6084007a आत्मनः सदृशं वीरं स तं निक्षिप्य वानरम्
6084007c सुग्रीवोऽभिमुखः शत्रुं प्रतस्थे पादपायुधः
6084008a पार्श्वतः पृष्ठतश्चास्य सर्वे यूथाधिपाः स्वयम्
6084008c अनुजह्रुर्महाशैलान्विविधांश्च महाद्रुमान्
6084009a स नदन्युधि सुग्रीवः स्वरेण महता महान्
6084009c पातयन्विविधांश्चान्याञ्जघानोत्तमराक्षसान्
6084010a ममर्द च महाकायो राक्षसान्वानरेश्वरः
6084010c युगान्तसमये वायुः प्रवृद्धानगमानिव
6084011a राक्षसानामनीकेषु शैलवर्षं ववर्ष ह
6084011c अश्मवर्षं यथा मेघः पक्षिसंघेषु कानने
6084012a कपिराजविमुक्तैस्तैः शैलवर्षैस्तु राक्षसाः
6084012c विकीर्णशिरसः पेतुर्निकृत्ता इव पर्वताः
6084013a अथ संक्षीयमाणेषु राक्षसेषु समन्ततः
6084013c सुग्रीवेण प्रभग्नेषु पतत्सु विनदत्सु च
6084014a विरूपाक्षः स्वकं नाम धन्वी विश्राव्य राक्षसः
6084014c रथादाप्लुत्य दुर्धर्षो गजस्कन्धमुपारुहत्
6084015a स तं द्विरदमारुह्य विरूपाक्षो महारथः
6084015c विनदन्भीमनिर्ह्रालं वानरानभ्यधावत
6084016a सुग्रीवे स शरान्घोरान्विससर्ज चमूमुखे
6084016c स्थापयामासा चोद्विग्नान्राक्षसान्संप्रहर्षयन्
6084017a सोऽतिविद्धः शितैर्बाणैः कपीन्द्रस्तेन रक्षसा
6084017c चुक्रोध च महाक्रोधो वधे चास्य मनो दधे
6084018a ततः पादपमुद्धृत्य शूरः संप्रधने हरिः
6084018c अभिपत्य जघानास्य प्रमुखे तं महागजम्
6084019a स तु प्रहाराभिहतः सुग्रीवेण महागजः
6084019c अपासर्पद्धनुर्मात्रं निषसाद ननाद च
6084020a गजात्तु मथितात्तूर्णमपक्रम्य स वीर्यवान्
6084020c राक्षसोऽभिमुखः शत्रुं प्रत्युद्गम्य ततः कपिम्
6084021a आर्षभं चर्मखड्गं च प्रगृह्य लघुविक्रमः
6084021c भर्त्सयन्निव सुग्रीवमाससाद व्यवस्थितम्
6084022a स हि तस्याभिसंक्रुद्धः प्रगृह्य महतीं शिलाम्
6084022c विरूपाक्षाय चिक्षेप सुग्रीवो जलदोपमाम्
6084023a स तां शिलामापतन्तीं दृष्ट्वा राक्षसपुंगवः
6084023c अपक्रम्य सुविक्रान्तः खड्गेन प्राहरत्तदा
6084024a तेन खड्गेन संक्रुद्धः सुग्रीवस्य चमूमुखे
6084024c कवचं पातयामास स खड्गाभिहतोऽपतत्
6084025a स समुत्थाय पतितः कपिस्तस्य व्यसर्जयत्
6084025c तलप्रहारमशनेः समानं भीमनिस्वनम्
6084026a तलप्रहारं तद्रक्षः सुग्रीवेण समुद्यतम्
6084026c नैपुण्यान्मोचयित्वैनं मुष्टिनोरस्यताडयत्
6084027a ततस्तु संक्रुद्धतरः सुग्रीवो वानरेश्वरः
6084027c मोक्षितं चात्मनो दृष्ट्वा प्रहारं तेन रक्षसा
6084028a स ददर्शान्तरं तस्य विरूपाक्षस्य वानरः
6084028c ततो न्यपातयत्क्रोधाच्छङ्खदेशे महातलम्
6084029a महेन्द्राशनिकल्पेन तलेनाभिहतः क्षितौ
6084029c पपात रुधिरक्लिन्नः शोणितं स समुद्वमन्
6084030a विवृत्तनयनं क्रोधात्सफेनरुधिराप्लुतम्
6084030c ददृशुस्ते विरूपाक्षं विरूपाक्षतरं कृतम्
6084031a स्फुरन्तं परिवर्जन्तं पार्श्वेन रुधिरोक्षितम्
6084031c करुणं च विनर्दान्तं ददृशुः कपयो रिपुम्
6084032a तथा तु तौ संयति संप्रयुक्तौ; तरस्विनौ वानरराक्षसानाम्
6084032c बलार्णवौ सस्वनतुः सभीमं; महार्णवौ द्वाविव भिन्नवेलौ
6084033a विनाशितं प्रेक्ष्य विरूपनेत्रं; महाबलं तं हरिपार्थिवेन
6084033c बलं समस्तं कपिराक्षसाना;मुन्मत्तगङ्गाप्रतिमं बभूव
6085001a हन्यमाने बले तूर्णमन्योन्यं ते महामृधे
6085001c सरसीव महाघर्मे सूपक्षीणे बभूवतुः
6085002a स्वबलस्य विघातेन विरूपाक्षवधेन च
6085002c बभूव द्विगुणं क्रुद्धो रावणो राक्षसाधिपः
6085003a प्रक्षीणं तु बलं दृष्ट्वा वध्यमानं वलीमुखैः
6085003c बभूवास्य व्यथा युद्धे प्रेक्ष्य दैवविपर्ययम्
6085004a उवाच च समीपस्थं महोदरमरिंदमम्
6085004c अस्मिन्काले महाबाहो जयाशा त्वयि मे स्थिता
6085005a जहि शत्रुचमूं वीर दर्शयाद्य पराक्रमम्
6085005c भर्तृपिण्डस्य कालोऽयं निर्वेष्टुं साधु युध्यताम्
6085006a एवमुक्तस्तथेत्युक्त्वा राक्षसेन्द्रं महोदरः
6085006c प्रविवेशारिसेनां स पतंग इव पावकम्
6085007a ततः स कदनं चक्रे वानराणां महाबलः
6085007c भर्तृवाक्येन तेजस्वी स्वेन वीर्येण चोदितः
6085008a प्रभग्नां समरे दृष्ट्वा वानराणां महाचमूम्
6085008c अभिदुद्राव सुग्रीवो महोदरमनन्तरम्
6085009a प्रगृह्य विपुलां घोरां महीधरसमां शिलाम्
6085009c चिक्षेप च महातेजास्तद्वधाय हरीश्वरः
6085010a तामापतन्तीं सहसा शिलां दृष्ट्वा महोदरः
6085010c असंभ्रान्तस्ततो बाणैर्निर्बिभेद दुरासदाम्
6085011a रक्षसा तेन बाणौघैर्निकृत्ता सा सहस्रधा
6085011c निपपात शिला भूमौ गृध्रचक्रमिवाकुलम्
6085012a तां तु भिन्नां शिलां दृष्ट्वा सुग्रीवः क्रोधमूर्छितः
6085012c सालमुत्पाट्य चिक्षेप रक्षसे रणमूर्धनि
6085012e शरैश्च विददारैनं शूरः परपुरंजयः
6085013a स ददर्श ततः क्रुद्धः परिघं पतितं भुवि
6085013c आविध्य तु स तं दीप्तं परिघं तस्य दर्शयन्
6085013e परिघाग्रेण वेगेन जघानास्य हयोत्तमान्
6085014a तस्माद्धतहयाद्वीरः सोऽवप्लुत्य महारथात्
6085014c गदां जग्राह संक्रुद्धो राक्षसोऽथ महोदरः
6085015a गदापरिघहस्तौ तौ युधि वीरौ समीयतुः
6085015c नर्दन्तौ गोवृषप्रख्यौ घनाविव सविद्युतौ
6085016a आजघान गदां तस्य परिघेण हरीश्वरः
6085016c पपात स गदोद्भिन्नः परिघस्तस्य भूतले
6085017a ततो जग्राह तेजस्वी सुग्रीवो वसुधातलात्
6085017c आयसं मुसलं घोरं सर्वतो हेमभूषितम्
6085018a तं समुद्यम्य चिक्षेप सोऽप्यन्यां व्याक्षिपद्गदाम्
6085018c भिन्नावन्योन्यमासाद्य पेततुर्धरणीतले
6085019a ततो भग्नप्रहरणौ मुष्टिभ्यां तौ समीयतुः
6085019c तेजोबलसमाविष्टौ दीप्ताविव हुताशनौ
6085020a जघ्नतुस्तौ तदान्योन्यं नेदतुश्च पुनः पुनः
6085020c तलैश्चान्योन्यमाहत्य पेततुर्धरणीतले
6085021a उत्पेततुस्ततस्तूर्णं जघ्नतुश्च परस्परम्
6085021c भुजैश्चिक्षेपतुर्वीरावन्योन्यमपराजितौ
6085022a आजहार तदा खड्गमदूरपरिवर्तिनम्
6085022c राक्षसश्चर्मणा सार्धं महावेगो महोदरः
6085023a तथैव च महाखड्गं चर्मणा पतितं सह
6085023c जग्राह वानरश्रेष्ठः सुग्रीवो वेगवत्तरः
6085024a तौ तु रोषपरीताङ्गौ नर्दन्तावभ्यधावताम्
6085024c उद्यतासी रणे हृष्टौ युधि शस्त्रविशारदौ
6085025a दक्षिणं मण्डलं चोभौ तौ तूर्णं संपरीयतुः
6085025c अन्योन्यमभिसंक्रुद्धौ जये प्रणिहितावुभौ
6085026a स तु शूरो महावेगो वीर्यश्लाघी महोदरः
6085026c महाचर्मणि तं खड्गं पातयामास दुर्मतिः
6085027a लग्नमुत्कर्षतः खड्गं खड्गेन कपिकुञ्जरः
6085027c जहार सशिरस्त्राणं कुण्डलोपहितं शिरः
6085028a निकृत्तशिरसस्तस्य पतितस्य महीतले
6085028c तद्बलं राक्षसेन्द्रस्य दृष्ट्वा तत्र न तिष्ठति
6085029a हत्वा तं वानरैः सार्धं ननाद मुदितो हरिः
6085029c चुक्रोध च दशग्रीवो बभौ हृष्टश्च राघवः
6086001a महोदरे तु निहते महापार्श्वो महाबलः
6086001c अङ्गदस्य चमूं भीमां क्षोभयामास सायकैः
6086002a स वानराणां मुख्यानामुत्तमाङ्गानि सर्वशः
6086002c पातयामास कायेभ्यः फलं वृन्तादिवानिलः
6086003a केषांचिदिषुभिर्बाहून्स्कन्धांश्चिछेद राक्षसः
6086003c वानराणां सुसंक्रुद्धः पार्श्वं केषां व्यदारयत्
6086004a तेऽर्दिता बाणवर्षेण महापार्श्वेन वानराः
6086004c विषादविमुखाः सर्वे बभूवुर्गतचेतसः
6086005a निरीक्ष्य बलमुद्विग्नमङ्गदो राक्षसार्दितम्
6086005c वेगं चक्रे महाबाहुः समुद्र इव पर्वणि
6086006a आयसं परिघं गृह्य सूर्यरश्मिसमप्रभम्
6086006c समरे वानरश्रेष्ठो महापार्श्वे न्यपातयत्
6086007a स तु तेन प्रहारेण महापार्श्वो विचेतनः
6086007c ससूतः स्यन्दनात्तस्माद्विसंज्ञः प्रापतद्भुवि
6086008a सर्क्षराजस्तु तेजस्वी नीलाञ्जनचयोपमः
6086008c निष्पत्य सुमहावीर्यः स्वाद्यूथान्मेघसंनिभात्
6086009a प्रगृह्य गिरिशृङ्गाभां क्रुद्धः स विपुलां शिलाम्
6086009c अश्वाञ्जघान तरसा स्यन्दनं च बभञ्ज तम्
6086010a मुहूर्ताल्लब्धसंज्ञस्तु महापार्श्वो महाबलः
6086010c अङ्गदं बहुभिर्बाणैर्भूयस्तं प्रत्यविध्यत
6086011a जाम्बवन्तं त्रिभिर्बाणैराजघान स्तनान्तरे
6086011c ऋक्षराजं गवाक्षं च जघान बहुभिः शरैः
6086012a गवाक्षं जाम्बवन्तं च स दृष्ट्वा शरपीडितौ
6086012c जग्राह परिघं घोरमङ्गदः क्रोधमूर्छितः
6086013a तस्याङ्गदः प्रकुपितो राक्षसस्य तमायसं
6086013c दूरस्थितस्य परिघं रविरश्मिसमप्रभम्
6086014a द्वाभ्यां भुजाभ्यां संगृह्य भ्रामयित्वा च वेगवान्
6086014c महापार्श्वाय चिक्षेप वधार्थं वालिनः सुतः
6086015a स तु क्षिप्तो बलवता परिघस्तस्य रक्षसः
6086015c धनुश्च सशरं हस्ताच्छिरस्त्रं चाप्यपातयत्
6086016a तं समासाद्य वेगेन वालिपुत्रः प्रतापवान्
6086016c तलेनाभ्यहनत्क्रुद्धः कर्णमूले सकुण्डले
6086017a स तु क्रुद्धो महावेगो महापार्श्वो महाद्युतिः
6086017c करेणैकेन जग्राह सुमहान्तं परश्वधम्
6086018a तं तैलधौतं विमलं शैलसारमयं दृढम्
6086018c राक्षसः परमक्रुद्धो वालिपुत्रे न्यपातयत्
6086019a तेन वामांसफलके भृशं प्रत्यवपातितम्
6086019c अङ्गदो मोक्षयामास सरोषः स परश्वधम्
6086020a स वीरो वज्रसंकाशमङ्गदो मुष्टिमात्मनः
6086020c संवर्तयन्सुसंक्रुद्धः पितुस्तुल्यपराक्रमः
6086021a राक्षसस्य स्तनाभ्याशे मर्मज्ञो हृदयं प्रति
6086021c इन्द्राशनिसमस्पर्शं स मुष्टिं विन्यपातयत्
6086022a तेन तस्य निपातेन राक्षसस्य महामृधे
6086022c पफाल हृदयं चाशु स पपात हतो भुवि
6086023a तस्मिन्निपतिते भूमौ तत्सैन्यं संप्रचुक्षुभे
6086023c अभवच्च महान्क्रोधः समरे रावणस्य तु
6087001a महोदरमहापार्श्वौ हतौ दृष्ट्वा तु राक्षसौ
6087001c तस्मिंश्च निहते वीरे विरूपाक्षे महाबले
6087002a आविवेश महान्क्रोधो रावणं तु महामृधे
6087002c सूतं संचोदयामास वाक्यं चेदमुवाच ह
6087003a निहतानाममात्यानां रुद्धस्य नगरस्य च
6087003c दुःखमेषोऽपनेष्यामि हत्वा तौ रामलक्ष्मणौ
6087004a रामवृक्षं रणे हन्मि सीतापुष्पफलप्रदम्
6087004c प्रशाखा यस्य सुग्रीवो जाम्बवान्कुमुदो नलः
6087005a स दिशो दश घोषेण रथस्यातिरथो महान्
6087005c नादयन्प्रययौ तूर्णं राघवं चाभ्यवर्तत
6087006a पूरिता तेन शब्देन सनदीगिरिकानना
6087006c संचचाल मही सर्वा सवराहमृगद्विपा
6087007a तामसं सुमहाघोरं चकारास्त्रं सुदारुणम्
6087007c निर्ददाह कपीन्सर्वांस्ते प्रपेतुः समन्ततः
6087008a तान्यनीकान्यनेकानि रावणस्य शरोत्तमैः
6087008c दृष्ट्वा भग्नानि शतशो राघवः पर्यवस्थितः
6087009a स ददर्श ततो रामं तिष्ठन्तमपराजितम्
6087009c लक्ष्मणेन सह भ्रात्रा विष्णुना वासवं यथा
6087010a आलिखन्तमिवाकाशमवष्टभ्य महद्धनुः
6087010c पद्मपत्रविशालाक्षं दीर्घबाहुमरिंदमम्
6087011a वानरांश्च रणे भग्नानापतन्तं च रावणम्
6087011c समीक्ष्य राघवो हृष्टो मध्ये जग्राह कार्मुकम्
6087012a विस्फारयितुमारेभे ततः स धनुरुत्तमम्
6087012c महावेगं महानादं निर्भिन्दन्निव मेदिनीम्
6087013a तयोः शरपथं प्राप्य रावणो राजपुत्रयोः
6087013c स बभूव यथा राहुः समीपे शशिसूर्ययोः
6087014a रावणस्य च बाणौघै रामविस्फरितेन च
6087014c शब्देन राक्षसास्तेन पेतुश्च शतशस्तदा
6087015a तमिच्छन्प्रथमं योद्धुं लक्ष्मणो निशितैः शरैः
6087015c मुमोच धनुरायम्य शरानग्निशिखोपमान्
6087016a तान्मुक्तमात्रानाकाशे लक्ष्मणेन धनुष्मता
6087016c बाणान्बाणैर्महातेजा रावणः प्रत्यवारयत्
6087017a एकमेकेन बाणेन त्रिभिस्त्रीन्दशभिर्दश
6087017c लक्ष्मणस्य प्रचिच्छेद दर्शयन्पाणिलाघवम्
6087018a अभ्यतिक्रम्य सौमित्रिं रावणः समितिंजयः
6087018c आससाद ततो रामं स्थितं शैलमिवाचलम्
6087019a स संख्ये राममासाद्य क्रोधसंरक्तलोचनः
6087019c व्यसृजच्छरवर्षानि रावणो राघवोपरि
6087020a शरधारास्ततो रामो रावणस्य धनुश्च्युताः
6087020c दृष्ट्वैवापतिताः शीघ्रं भल्लाञ्जग्राह सत्वरम्
6087021a ताञ्शरौघांस्ततो भल्लैस्तीक्ष्णैश्चिच्छेद राघवः
6087021c दीप्यमानान्महावेगान्क्रुद्धानाशीविषानिव
6087022a राघवो रावणं तूर्णं रावणो राघवं तथा
6087022c अन्योन्यं विविधैस्तीक्ष्णैः शरैरभिववर्षतुः
6087023a चेरतुश्च चिरं चित्रं मण्डलं सव्यदक्षिणम्
6087023c बाणवेगान्समुदीक्ष्य समरेष्वपराजितौ
6087024a तयोर्भूतानि वित्रेषुर्युगपत्संप्रयुध्यतोः
6087024c रौद्रयोः सायकमुचोर्यमान्तकनिकाशयोः
6087025a संततं विविधैर्बाणैर्बभूव गगनं तदा
6087025c घनैरिवातपापाये विद्युन्मालासमाकुलैः
6087026a गवाक्षितमिवाकाशं बभूव शूरवृष्टिभिः
6087026c महावेगैः सुतीक्ष्णाग्रैर्गृध्रपत्रैः सुवाजितैः
6087027a शरान्धकारं तौ भीमं चक्रतुः परमं तदा
6087027c गतेऽस्तं तपने चापि महामेघाविवोत्थितौ
6087028a बभूव तुमुलं युद्धमन्योन्यवधकाङ्क्षिणोः
6087028c अनासाद्यमचिन्त्यं च वृत्रवासवयोरिव
6087029a उभौ हि परमेष्वासावुभौ शस्त्रविशारदौ
6087029c उभौ चास्त्रविदां मुख्यावुभौ युद्धे विचेरतुः
6087030a उभौ हि येन व्रजतस्तेन तेन शरोर्मयः
6087030c ऊर्मयो वायुना विद्धा जग्मुः सागरयोरिव
6087031a ततः संसक्तहस्तस्तु रावणो लोकरावणः
6087031c नाराचमालां रामस्य ललाटे प्रत्यमुञ्चत
6087032a रौद्रचापप्रयुक्तां तां नीलोत्पलदलप्रभाम्
6087032c शिरसा धारयन्रामो न व्यथां प्रत्यपद्यत
6087033a अथ मन्त्रानपि जपन्रौद्रमस्त्रमुदीरयन्
6087033c शरान्भूयः समादाय रामः क्रोधसमन्वितः
6087034a मुमोच च महातेजाश्चापमायम्य वीर्यवान्
6087034c ताञ्शरान्राक्षसेन्द्राय चिक्षेपाच्छिन्नसायकः
6087035a ते महामेघसंकाशे कवचे पतिताः शराः
6087035c अवध्ये राक्षसेन्द्रस्य न व्यथां जनयंस्तदा
6087036a पुनरेवाथ तं रामो रथस्थं राक्षसाधिपम्
6087036c ललाटे परमास्त्रेण सर्वास्त्रकुशलोऽभिनत्
6087037a ते भित्त्वा बाणरूपाणि पञ्चशीर्षा इवोरगाः
6087037c श्वसन्तो विविशुर्भूमिं रावणप्रतिकूलताः
6087038a निहत्य राघवस्यास्त्रं रावणः क्रोधमूर्छितः
6087038c आसुरं सुमहाघोरमन्यदस्त्रं समाददे
6087039a सिंहव्याघ्रमुखांश्चान्यान्कङ्ककाकमुखानपि
6087039c गृध्रश्येनमुखांश्चापि सृगालवदनांस्तथा
6087040a ईहामृगमुखांश्चान्यान्व्यादितास्यान्भयावहान्
6087040c पञ्चास्याँल्लेलिहानांश्च ससर्ज निशिताञ्शरान्
6087041a शरान्खरमुखांश्चान्यान्वराहमुखसंस्थितान्
6087041c श्वानकुक्कुटवक्त्रांश्च मकराशीविषाननान्
6087042a एतांश्चान्यांश्च मायाभिः ससर्ज निशिताञ्शरान्
6087042c रामं प्रति महातेजाः क्रुद्धः सर्प इव श्वसन्
6087043a आसुरेण समाविष्टः सोऽस्त्रेण रघुनन्दनः
6087043c ससर्जास्त्रं महोत्साहः पावकं पावकोपमः
6087044a अग्निदीप्तमुखान्बाणांस्तथा सूर्यमुखानपि
6087044c चन्द्रार्धचन्द्रवक्त्रांश्च धूमकेतुमुखानपि
6087045a ग्रहनक्षत्रवर्णांश्च महोल्कामुखसंस्थितान्
6087045c विद्युज्जिह्वोपमांश्चान्यान्ससर्ज निशिताञ्शरान्
6087046a ते रावणशरा घोरा राघवास्त्रसमाहताः
6087046c विलयं जग्मुराकाशे जग्मुश्चैव सहस्रशः
6087047a तदस्त्रं निहतं दृष्ट्वा रामेणाक्लिष्टकर्मणा
6087047c हृष्टा नेदुस्ततः सर्वे कपयः कामरूपिणः
6088001a तस्मिन्प्रतिहतेऽस्त्रे तु रावणो राक्षसाधिपः
6088001c क्रोधं च द्विगुणं चक्रे क्रोधाच्चास्त्रमनन्तरम्
6088002a मयेन विहितं रौद्रमन्यदस्त्रं महाद्युतिः
6088002c उत्स्रष्टुं रावणो घोरं राघवाय प्रचक्रमे
6088003a ततः शूलानि निश्चेरुर्गदाश्च मुसलानि च
6088003c कार्मुकाद्दीप्यमानानि वज्रसाराणि सर्वशः
6088004a कूटमुद्गरपाशाश्च दीप्ताश्चाशनयस्तथा
6088004c निष्पेतुर्विविधास्तीक्ष्णा वाता इव युगक्षये
6088005a तदस्त्रं राघवः श्रीमानुत्तमास्त्रविदां वरः
6088005c जघान परमास्त्रेण गन्धर्वेण महाद्युतिः
6088006a तस्मिन्प्रतिहतेऽस्त्रे तु राघवेण महात्मना
6088006c रावणः क्रोधताम्राक्षः सौरमस्त्रमुदीरयत्
6088007a ततश्चक्राणि निष्पेतुर्भास्वराणि महान्ति च
6088007c कार्मुकाद्भीमवेगस्य दशग्रीवस्य धीमतः
6088008a तैरासीद्गगनं दीप्तं संपतद्भिरितस्ततः
6088008c पतद्भिश्च दिशो दीप्तैश्चन्द्रसूर्यग्रहैरिव
6088009a तानि चिच्छेद बाणौघैश्चक्राणि तु स राघवः
6088009c आयुधानि विचित्राणि रावणस्य चमूमुखे
6088010a तदस्त्रं तु हतं दृष्ट्वा रावणो राक्षसाधिपः
6088010c विव्याध दशभिर्बाणै रामं सर्वेषु मर्मसु
6088011a स विद्धो दशभिर्बाणैर्महाकार्मुकनिःसृतैः
6088011c रावणेन महातेजा न प्राकम्पत राघवः
6088012a ततो विव्याध गात्रेषु सर्वेषु समितिंजयः
6088012c राघवस्तु सुसंक्रुद्धो रावणं बहुभिः शरैः
6088013a एतस्मिन्नन्तरे क्रुद्धो राघवस्यानुजो बली
6088013c लक्ष्मणः सायकान्सप्त जग्राह परवीरहा
6088014a तैः सायकैर्महावेगै रावणस्य महाद्युतिः
6088014c ध्वजं मनुष्यशीर्षं तु तस्य चिच्छेद नैकधा
6088015a सारथेश्चापि बाणेन शिरो ज्वलितकुण्डलम्
6088015c जहार लक्ष्मणः श्रीमान्नैरृतस्य महाबलः
6088016a तस्य बाणैश्च चिच्छेद धनुर्गजकरोपमम्
6088016c लक्ष्मणो राक्षसेन्द्रस्य पञ्चभिर्निशितैः शरैः
6088017a नीलमेघनिभांश्चास्य सदश्वान्पर्वतोपमान्
6088017c जघानाप्लुत्य गदया रावणस्य विभीषणः
6088018a हताश्वाद्वेगवान्वेगादवप्लुत्य महारथात्
6088018c क्रोधमाहारयत्तीव्रं भ्रातरं प्रति रावणः
6088019a ततः शक्तिं महाशक्तिर्दीप्तां दीप्ताशनीमिव
6088019c विभीषणाय चिक्षेप राक्षसेन्द्रः प्रतापवान्
6088020a अप्राप्तामेव तां बाणैस्त्रिभिश्चिच्छेद लक्ष्मणः
6088020c अथोदतिष्ठत्संनादो वानराणां तदा रणे
6088021a सा पपात त्रिधा छिन्ना शक्तिः काञ्चनमालिनी
6088021c सविस्फुलिङ्गा ज्वलिता महोल्केव दिवश्च्युता
6088022a ततः संभाविततरां कालेनापि दुरासदाम्
6088022c जग्राह विपुलां शक्तिं दीप्यमानां स्वतेजसा
6088023a सा वेगिना बलवता रावणेन दुरात्मना
6088023c जज्वाल सुमहाघोरा शक्राशनिसमप्रभा
6088024a एतस्मिन्नन्तरे वीरो लक्ष्मणस्तं विभीषणम्
6088024c प्राणसंशयमापन्नं तूर्णमेवाभ्यपद्यत
6088025a तं विमोक्षयितुं वीरश्चापमायम्य लक्ष्मणः
6088025c रावणं शक्तिहस्तं तं शरवर्षैरवाकिरत्
6088026a कीर्यमाणः शरौघेण विसृष्टेन महात्मना
6088026c न प्रहर्तुं मनश्चक्रे विमुखीकृतविक्रमः
6088027a मोक्षितं भ्रातरं दृष्ट्वा लक्ष्मणेन स रावणः
6088027c लक्ष्मणाभिमुखस्तिष्ठन्निदं वचनमब्रवीत्
6088028a मोक्षितस्ते बलश्लाघिन्यस्मादेवं विभीषणः
6088028c विमुच्य राक्षसं शक्तिस्त्वयीयं विनिपात्यते
6088029a एषा ते हृदयं भित्त्वा शक्तिर्लोहितलक्षणा
6088029c मद्बाहुपरिघोत्सृष्टा प्राणानादाय यास्यति
6088030a इत्येवमुक्त्वा तां शक्तिमष्टघण्टां महास्वनाम्
6088030c मयेन मायाविहिताममोघां शत्रुघातिनीम्
6088031a लक्ष्मणाय समुद्दिश्य ज्वलन्तीमिव तेजसा
6088031c रावणः परमक्रुद्धश्चिक्षेप च ननाद च
6088032a सा क्षिप्ता भीमवेगेन शक्राशनिसमस्वना
6088032c शक्तिरभ्यपतद्वेगाल्लक्ष्मणं रणमूर्धनि
6088033a तामनुव्याहरच्छक्तिमापतन्तीं स राघवः
6088033c स्वस्त्यस्तु लक्ष्मणायेति मोघा भव हतोद्यमा
6088034a न्यपतत्सा महावेगा लक्ष्मणस्य महोरसि
6088034c जिह्वेवोरगराजस्य दीप्यमाना महाद्युतिः
6088035a ततो रावणवेगेन सुदूरमवगाढया
6088035c शक्त्या निर्भिन्नहृदयः पपात भुवि लक्ष्मणः
6088036a तदवस्थं समीपस्थो लक्ष्मणं प्रेक्ष्य राघवः
6088036c भ्रातृस्नेहान्महातेजा विषण्णहृदयोऽभवत्
6088037a स मुहूर्तमनुध्याय बाष्पव्याकुललोचनः
6088037c बभूव संरब्धतरो युगान्त इव पावकः
6088038a न विषादस्य कालोऽयमिति संचिन्त्य राघवः
6088038c चक्रे सुतुमुलं युद्धं रावणस्य वधे धृतः
6088039a स ददर्श ततो रामः शक्त्या भिन्नं महाहवे
6088039c लक्ष्मणं रुधिरादिग्धं सपन्नगमिवाचलम्
6088040a तामपि प्रहितां शक्तिं रावणेन बलीयसा
6088040c यत्नतस्ते हरिश्रेष्ठा न शेकुरवमर्दितुम्
6088040e अर्दिताश्चैव बाणौघैः क्षिप्रहस्तेन रक्षसा
6088041a सौमित्रिं सा विनिर्भिद्य प्रविष्टा धरणीतलम्
6088041c तां कराभ्यां परामृश्य रामः शक्तिं भयावहाम्
6088041e बभञ्ज समरे क्रुद्धो बलवद्विचकर्ष च
6088042a तस्य निष्कर्षतः शक्तिं रावणेन बलीयसा
6088042c शराः सर्वेषु गात्रेषु पातिता मर्मभेदिनः
6088043a अचिन्तयित्वा तान्बाणान्समाश्लिष्य च लक्ष्मणम्
6088043c अब्रवीच्च हनूमन्तं सुग्रीवं चैव राघवः
6088043e लक्ष्मणं परिवार्येह तिष्ठध्वं वानरोत्तमाः
6088044a पराक्रमस्य कालोऽयं संप्राप्तो मे चिरेप्सितः
6088044c पापात्मायं दशग्रीवो वध्यतां पापनिश्चयः
6088044e काङ्क्षितः स्तोककस्येव घर्मान्ते मेघदर्शनम्
6088045a अस्मिन्मुहूर्ते नचिरात्सत्यं प्रतिशृणोमि वः
6088045c अरावणमरामं वा जगद्द्रक्ष्यथ वानराः
6088046a राज्यनाशं वने वासं दण्डके परिधावनम्
6088046c वैदेह्याश्च परामर्शं रक्षोभिश्च समागमम्
6088047a प्राप्तं दुःखं महद्घोरं क्लेशं च निरयोपमम्
6088047c अद्य सर्वमहं त्यक्ष्ये हत्वा तं रावणं रणे
6088048a यदर्थं वानरं सैन्यं समानीतमिदं मया
6088048c सुग्रीवश्च कृतो राज्ये निहत्वा वालिनं रणे
6088049a यदर्थं सागरः क्रान्तः सेतुर्बद्धश्च सागरे
6088049c सोऽयमद्य रणे पापश्चक्षुर्विषयमागतः
6088050a चक्षुर्विषयमागम्य नायं जीवितुमर्हति
6088050c दृष्टिं दृष्टिविषस्येव सर्पस्य मम रावणः
6088051a स्वस्थाः पश्यत दुर्धर्षा युद्धं वानरपुंगवाः
6088051c आसीनाः पर्वताग्रेषु ममेदं रावणस्य च
6088052a अद्य रामस्य रामत्वं पश्यन्तु मम संयुगे
6088052c त्रयो लोकाः सगन्धर्वाः सदेवाः सर्षिचारणाः
6088053a अद्य कर्म करिष्यामि यल्लोकाः सचराचराः
6088053c सदेवाः कथयिष्यन्ति यावद्भूमिर्धरिष्यति
6088054a एवमुक्त्वा शितैर्बाणैस्तप्तकाञ्चनभूषणैः
6088054c आजघान दशग्रीवं रणे रामः समाहितः
6088055a अथ प्रदीप्तैर्नाराचैर्मुसलैश्चापि रावणः
6088055c अभ्यवर्षत्तदा रामं धाराभिरिव तोयदः
6088056a रामरावणमुक्तानामन्योन्यमभिनिघ्नताम्
6088056c शराणां च शराणां च बभूव तुमुलः स्वनः
6088057a ते भिन्नाश्च विकीर्णाश्च रामरावणयोः शराः
6088057c अन्तरिक्षात्प्रदीप्ताग्रा निपेतुर्धरणीतले
6088058a तयोर्ज्यातलनिर्घोषो रामरावणयोर्महान्
6088058c त्रासनः सर्वबूतानां स बभूवाद्भुतोपमः
6088059a स कीर्यमाणः शरजालवृष्टिभि;र्महात्मना दीप्तधनुष्मतार्दितः
6088059c भयात्प्रदुद्राव समेत्य रावणो; यथानिलेनाभिहतो बलाहकः
6089001a स दत्त्वा तुमुलं युद्धं रावणस्य दुरात्मनः
6089001c विसृजन्नेव बाणौघान्सुषेणं वाक्यमब्रवीत्
6089002a एष रावणवेगेन लक्ष्मणः पतितः क्षितौ
6089002c सर्पवद्वेष्टते वीरो मम शोकमुदीरयन्
6089003a शोणितार्द्रमिमं वीरं प्राणैरिष्टतरं मम
6089003c पश्यतो मम का शक्तिर्योद्धुं पर्याकुलात्मनः
6089004a अयं स समरश्लाघी भ्राता मे शुभलक्षणः
6089004c यदि पञ्चत्वमापन्नः प्राणैर्मे किं सुखेन वा
6089005a लज्जतीव हि मे वीर्यं भ्रश्यतीव कराद्धनुः
6089005c सायका व्यवसीदन्ति दृष्टिर्बाष्पवशं गता
6089005e चिन्ता मे वर्धते तीव्रा मुमूर्षा चोपजायते
6089006a भ्रातरं निहतं दृष्ट्वा रावणेन दुरात्मना
6089006c परं विषादमापन्नो विललापाकुलेन्द्रियः
6089007a न हि युद्धेन मे कार्यं नैव प्राणैर्न सीतया
6089007c भ्रातरं निहतं दृष्ट्वा लक्ष्मणं रणपांसुषु
6089008a किं मे राज्येन किं प्राणैर्युद्धे कार्यं न विद्यते
6089008c यत्रायं निहतः शेते रणमूर्धनि लक्ष्मणः
6089009a राममाश्वासयन्वीरः सुषेणो वाक्यमब्रवीत्
6089009c न मृतोऽयं महाबाहुर्लक्ष्मणो लक्ष्मिवर्धनः
6089010a न चास्य विकृतं वक्त्रं नापि श्यामं न निष्प्रभम्
6089010c सुप्रभं च प्रसन्नं च मुखमस्याभिलक्ष्यते
6089011a पद्मरक्ततलौ हस्तौ सुप्रसन्ने च लोचने
6089011c एवं न विद्यते रूपं गतासूनां विशां पते
6089011e मां विषादं कृथा वीर सप्राणोऽयमरिंदम
6089012a आख्यास्यते प्रसुप्तस्य स्रस्तगात्रस्य भूतले
6089012c सोच्छ्वासं हृदयं वीर कम्पमानं मुहुर्मुहुः
6089013a एवमुक्त्वा तु वाक्यज्ञः सुषेणो राघवं वचः
6089013c समीपस्थमुवाचेदं हनूमन्तमभित्वरन्
6089014a सौम्य शीघ्रमितो गत्वा शैलमोषधिपर्वतम्
6089014c पूर्वं हि कथितो योऽसौ वीर जाम्बवता शुभः
6089015a दक्षिणे शिखरे तस्य जातामोषधिमानय
6089015c विशल्यकरणी नाम विशल्यकरणीं शुभाम्
6089016a सौवर्णकरणीं चापि तथा संजीवनीमपि
6089016c संधानकरणीं चापि गत्वा शीघ्रमिहानय
6089016e संजीवनार्थं वीरस्य लक्ष्मणस्य महात्मनः
6089017a इत्येवमुक्तो हनुमान्गत्वा चौषधिपर्वतम्
6089017c चिन्तामभ्यगमच्छ्रीमानजानंस्ता महौषधीः
6089018a तस्य बुद्धिः समुत्पन्ना मारुतेरमितौजसः
6089018c इदमेव गमिष्यामि गृहीत्वा शिखरं गिरेः
6089019a अगृह्य यदि गच्छामि विशल्यकरणीमहम्
6089019c कालात्ययेन दोषः स्याद्वैक्लव्यं च महद्भवेत्
6089020a इति संचिन्त्य हनुमान्गत्वा क्षिप्रं महाबलः
6089020c उत्पपात गृहीत्वा तु हनूमाञ्शिखरं गिरेः
6089021a ओषधीर्नावगछामि ता अहं हरिपुंगव
6089021c तदिदं शिखरं कृत्स्नं गिरेस्तस्याहृतं मया
6089022a एवं कथयमानं तं प्रशस्य पवनात्मजम्
6089022c सुषेणो वानरश्रेष्ठो जग्राहोत्पाट्य चौषधीः
6089023a ततः संक्षोदयित्वा तामोषधिं वानरोत्तमः
6089023c लक्ष्मणस्य ददौ नस्तः सुषेणः सुमहाद्युतिः
6089024a सशल्यः स समाघ्राय लक्ष्मणः परवीरहा
6089024c विशल्यो विरुजः शीघ्रमुदतिष्ठन्महीतलात्
6089025a समुत्थितं ते हरयो भूतलात्प्रेक्ष्य लक्ष्मणम्
6089025c साधु साध्विति सुप्रीताः सुषेणं प्रत्यपूजयन्
6089026a एह्येहीत्यब्रवीद्रामो लक्ष्मणं परवीरहा
6089026c सस्वजे स्नेहगाढं च बाष्पपर्याकुलेक्षणः
6089027a अब्रवीच्च परिष्वज्य सौमित्रिं राघवस्तदा
6089027c दिष्ट्या त्वां वीर पश्यामि मरणात्पुनरागतम्
6089028a न हि मे जीवितेनार्थः सीतया च जयेन वा
6089028c को हि मे जीवितेनार्थस्त्वयि पञ्चत्वमागते
6089029a इत्येवं वदतस्तस्य राघवस्य महात्मनः
6089029c खिन्नः शिथिलया वाचा लक्ष्मणो वाक्यमब्रवीत्
6089030a तां प्रतिज्ञां प्रतिज्ञाय पुरा सत्यपराक्रम
6089030c लघुः कश्चिदिवासत्त्वो नैवं वक्तुमिहार्हसि
6089031a न प्रतिज्ञां हि कुर्वन्ति वितथां साधवोऽनघ
6089031c लक्षणं हि महत्त्वस्य प्रतिज्ञापरिपालनम्
6089032a नैराश्यमुपगन्तुं ते तदलं मत्कृतेऽनघ
6089032c वधेन रावणस्याद्य प्रतिज्ञामनुपालय
6089033a न जीवन्यास्यते शत्रुस्तव बाणपथं गतः
6089033c नर्दतस्तीक्ष्णदंष्ट्रस्य सिंहस्येव महागजः
6089034a अहं तु वधमिच्छामि शीघ्रमस्य दुरात्मनः
6089034c यावदस्तं न यात्येष कृतकर्मा दिवाकरः
6090001a लक्ष्मणेन तु तद्वाक्यमुक्तं श्रुत्वा स राघवः
6090001c रावणाय शरान्घोरान्विससर्ज चमूमुखे
6090002a दशग्रीवो रथस्थस्तु रामं वज्रोपमैः शरैः
6090002c आजघान महाघोरैर्धाराभिरिव तोयदः
6090003a दीप्तपावकसंकाशैः शरैः काञ्चनभूषणैः
6090003c निर्बिभेद रणे रामो दशग्रीवं समाहितः
6090004a भूमिस्थितस्य रामस्य रथस्थस्य च रक्षसः
6090004c न समं युद्धमित्याहुर्देवगन्धर्वदानवाः
6090005a ततः काञ्चनचित्राङ्गः किंकिणीशतभूषितः
6090005c तरुणादित्यसंकाशो वैदूर्यमयकूबरः
6090006a सदश्वैः काञ्चनापीडैर्युक्तः श्वेतप्रकीर्णकैः
6090006c हरिभिः सूर्यसंकाशैर्हेमजालविभूषितैः
6090007a रुक्मवेणुध्वजः श्रीमान्देवराजरथो वरः
6090007c अभ्यवर्तत काकुत्स्थमवतीर्य त्रिविष्टपात्
6090008a अब्रवीच्च तदा रामं सप्रतोदो रथे स्थितः
6090008c प्राञ्जलिर्मातलिर्वाक्यं सहस्राक्षस्य सारथिः
6090009a सहस्राक्षेण काकुत्स्थ रथोऽयं विजयाय ते
6090009c दत्तस्तव महासत्त्व श्रीमाञ्शत्रुनिबर्हणः
6090010a इदमैन्द्रं महच्चापं कवचं चाग्निसंनिभम्
6090010c शराश्चादित्यसंकाशाः शक्तिश्च विमला शिताः
6090011a आरुह्येमं रथं वीर राक्षसं जहि रावणम्
6090011c मया सारथिना राम महेन्द्र इव दानवान्
6090012a इत्युक्तः स परिक्रम्य रथं तमभिवाद्य च
6090012c आरुरोह तदा रामो लोकाँल्लक्ष्म्या विराजयन्
6090013a तद्बभूवाद्भुतं युद्धं द्वैरथं लोमहर्षणम्
6090013c रामस्य च महाबाहो रावणस्य च रक्षसः
6090014a स गान्धर्वेण गान्धर्वं दैवं दैवेन राघवः
6090014c अस्त्रं राक्षसराजस्य जघान परमास्त्रवित्
6090015a अस्त्रं तु परमं घोरं राक्षसं राकसाधिपः
6090015c ससर्ज परमक्रुद्धः पुनरेव निशाचरः
6090016a ते रावणधनुर्मुक्ताः शराः काञ्चनभूषणाः
6090016c अभ्यवर्तन्त काकुत्स्थं सर्पा भूत्वा महाविषाः
6090017a ते दीप्तवदना दीप्तं वमन्तो ज्वलनं मुखैः
6090017c राममेवाभ्यवर्तन्त व्यादितास्या भयानकाः
6090018a तैर्वासुकिसमस्पर्शैर्दीप्तभोगैर्महाविषैः
6090018c दिशश्च संतताः सर्वाः प्रदिशश्च समावृताः
6090019a तान्दृष्ट्वा पन्नगान्रामः समापतत आहवे
6090019c अस्त्रं गारुत्मतं घोरं प्रादुश्चक्रे भयावहम्
6090020a ते राघवधनुर्मुक्ता रुक्मपुङ्खाः शिखिप्रभाः
6090020c सुपर्णाः काञ्चना भूत्वा विचेरुः सर्पशत्रवः
6090021a ते तान्सर्वाञ्शराञ्जघ्नुः सर्परूपान्महाजवान्
6090021c सुपर्णरूपा रामस्य विशिखाः कामरूपिणः
6090022a अस्त्रे प्रतिहते क्रुद्धो रावणो राक्षसाधिपः
6090022c अभ्यवर्षत्तदा रामं घोराभिः शरवृष्टिभिः
6090023a ततः शरसहस्रेण राममक्लिष्टकारिणम्
6090023c अर्दयित्वा शरौघेण मातलिं प्रत्यविध्यत
6090024a पातयित्वा रथोपस्थे रथात्केतुं च काञ्चनम्
6090024c ऐन्द्रानभिजघानाश्वाञ्शरजालेन रावणः
6090025a विषेदुर्देवगन्धर्वा दानवाश्चारणैः सह
6090025c राममार्तं तदा दृष्ट्वा सिद्धाश्च परमर्षयः
6090026a व्यथिता वानरेन्द्राश्च बभूवुः सविभीषणाः
6090026c रामचन्द्रमसं दृष्ट्वा ग्रस्तं रावणराहुणा
6090027a प्राजापत्यं च नक्षत्रं रोहिणीं शशिनः प्रियाम्
6090027c समाक्रम्य बुधस्तस्थौ प्रजानामशुभावहः
6090028a सधूमपरिवृत्तोर्मिः प्रज्वलन्निव सागरः
6090028c उत्पपात तदा क्रुद्धः स्पृशन्निव दिवाकरम्
6090029a शस्त्रवर्णः सुपरुषो मन्दरश्मिर्दिवाकरः
6090029c अदृश्यत कबन्धाङ्गः संसक्तो धूमकेतुना
6090030a कोसलानां च नक्षत्रं व्यक्तमिन्द्राग्निदैवतम्
6090030c आक्रम्याङ्गारकस्तस्थौ विशाखामपि चाम्बरे
6090031a दशास्यो विंशतिभुजः प्रगृहीतशरासनः
6090031c अदृश्यत दशग्रीवो मैनाक इव पर्वतः
6090032a निरस्यमानो रामस्तु दशग्रीवेण रक्षसा
6090032c नाशकदभिसंधातुं सायकान्रणमूर्धनि
6090033a स कृत्वा भ्रुकुटीं क्रुद्धः किंचित्संरक्तलोचनः
6090033c जगाम सुमहाक्रोधं निर्दहन्निव चक्षुषा
6091001a तस्य क्रुद्धस्य वदनं दृष्ट्वा रामस्य धीमतः
6091001c सर्वभूतानि वित्रेषुः प्राकम्पत च मेदिनी
6091002a सिंहशार्दूलवाञ्शैलः संचचालाचलद्रुमः
6091002c बभूव चापि क्षुभितः समुद्रः सरितां पतिः
6091003a खगाश्च खरनिर्घोषा गगने परुषस्वनाः
6091003c औत्पातिका विनर्दन्तः समन्तात्परिचक्रमुः
6091004a रामं दृष्ट्वा सुसंक्रुद्धमुत्पातांश्च सुदारुणान्
6091004c वित्रेषुः सर्वभूतानि रावणस्याविशद्भयम्
6091005a विमानस्थास्तदा देवा गन्धर्वाश्च महोरगाः
6091005c ऋषिदानवदैत्याश्च गरुत्मन्तश्च खेचराः
6091006a ददृशुस्ते तदा युद्धं लोकसंवर्तसंस्थितम्
6091006c नानाप्रहरणैर्भीमैः शूरयोः संप्रयुध्यतोः
6091007a ऊचुः सुरासुराः सर्वे तदा विग्रहमागताः
6091007c प्रेक्षमाणा महायुद्धं वाक्यं भक्त्या प्रहृष्टवत्
6091008a दशग्रीवं जयेत्याहुरसुराः समवस्थिताः
6091008c देवा राममथोचुस्ते त्वं जयेति पुनः पुनः
6091009a एतस्मिन्नन्तरे क्रोधाद्राघवस्य स रावणः
6091009c प्रहर्तुकामो दुष्टात्मा स्पृशन्प्रहरणं महत्
6091010a वज्रसारं महानादं सर्वशत्रुनिबर्हणम्
6091010c शैलशृङ्गनिभैः कूटैश्चितं दृष्टिभयावहम्
6091011a सधूममिव तीक्ष्णाग्रं युगान्ताग्निचयोपमम्
6091011c अतिरौद्रमनासाद्यं कालेनापि दुरासदम्
6091012a त्रासनं सर्वभूतानां दारणं भेदनं तथा
6091012c प्रदीप्त इव रोषेण शूलं जग्राह रावणः
6091013a तच्छूलं परमक्रुद्धो मध्ये जग्राह वीर्यवान्
6091013c अनेकैः समरे शूरै राक्षसैः परिवारितः
6091014a समुद्यम्य महाकायो ननाद युधि भैरवम्
6091014c संरक्तनयनो रोषात्स्वसैन्यमभिहर्षयन्
6091015a पृथिवीं चान्तरिक्षं च दिशश्च प्रदिशस्तथा
6091015c प्राकम्पयत्तदा शब्दो राक्षसेन्द्रस्य दारुणः
6091016a अतिनादस्य नादेन तेन तस्य दुरात्मनः
6091016c सर्वभूतानि वित्रेषुः सागरश्च प्रचुक्षुभे
6091017a स गृहीत्वा महावीर्यः शूलं तद्रावणो महत्
6091017c विनद्य सुमहानादं रामं परुषमब्रवीत्
6091018a शूलोऽयं वज्रसारस्ते राम रोषान्मयोद्यतः
6091018c तव भ्रातृसहायस्य सद्यः प्राणान्हरिष्यति
6091019a रक्षसामद्य शूराणां निहतानां चमूमुखे
6091019c त्वां निहत्य रणश्लाघिन्करोमि तरसा समम्
6091020a तिष्ठेदानीं निहन्मि त्वामेष शूलेन राघव
6091020c एवमुक्त्वा स चिक्षेप तच्छूलं राक्षसाधिपः
6091021a आपतन्तं शरौघेण वारयामास राघवः
6091021c उत्पतन्तं युगान्ताग्निं जलौघैरिव वासवः
6091022a निर्ददाह स तान्बाणान्रामकार्मुकनिःसृतान्
6091022c रावणस्य महाशूलः पतंगानिव पावकः
6091023a तान्दृष्ट्वा भस्मसाद्भूताञ्शूलसंस्पर्शचूर्णितान्
6091023c सायकानन्तरिक्षस्थान्राघवः क्रोधमाहरत्
6091024a स तां मातलिनानीतां शक्तिं वासवनिर्मिताम्
6091024c जग्राह परमक्रुद्धो राघवो रघुनन्दनः
6091025a सा तोलिता बलवता शक्तिर्घण्टाकृतस्वना
6091025c नभः प्रज्वालयामास युगान्तोल्केव सप्रभा
6091026a सा क्षिप्ता राक्षसेन्द्रस्य तस्मिञ्शूले पपात ह
6091026c भिन्नः शक्त्या महाञ्शूलो निपपात गतद्युतिः
6091027a निर्बिभेद ततो बाणैर्हयानस्य महाजवान्
6091027c रामस्तीक्ष्णैर्महावेगैर्वज्रकल्पैः शितैः शरैः
6091028a निर्बिभेदोरसि तदा रावणं निशितैः शरैः
6091028c राघवः परमायत्तो ललाटे पत्रिभिस्त्रिभिः
6091029a स शरैर्भिन्नसर्वाङ्गो गात्रप्रस्रुतशोणितः
6091029c राक्षसेन्द्रः समूहस्थः फुल्लाशोक इवाबभौ
6091030a स रामबाणैरतिविद्धगात्रो; निशाचरेन्द्रः क्षतजार्द्रगात्रः
6091030c जगाम खेदं च समाजमध्ये; क्रोधं च चक्रे सुभृशं तदानीम्
6092001a स तु तेन तदा क्रोधात्काकुत्स्थेनार्दितो रणे
6092001c रावणः समरश्लाघी महाक्रोधमुपागमत्
6092002a स दीप्तनयनो रोषाच्चापमायम्य वीर्यवान्
6092002c अभ्यर्दयत्सुसंक्रुद्धो राघवं परमाहवे
6092003a बाणधारासहस्रैस्तु स तोयद इवाम्बरात्
6092003c राघवं रावणो बाणैस्तटाकमिव पूरयत्
6092004a पूरितः शरजालेन धनुर्मुक्तेन संयुगे
6092004c महागिरिरिवाकम्प्यः काकुस्थो न प्रकम्पते
6092005a स शरैः शरजालानि वारयन्समरे स्थितः
6092005c गभस्तीनिव सूर्यस्य प्रतिजग्राह वीर्यवान्
6092006a ततः शरसहस्राणि क्षिप्रहस्तो निशाचरः
6092006c निजघानोरसि क्रुद्धो राघवस्य महात्मनः
6092007a स शोणितसमादिग्धः समरे लक्ष्मणाग्रजः
6092007c दृष्टः फुल्ल इवारण्ये सुमहान्किंशुकद्रुमः
6092008a शराभिघातसंरब्धः सोऽपि जग्राह सायकान्
6092008c काकुत्स्थः सुमहातेजा युगान्तादित्यवर्चसः
6092009a ततोऽन्योन्यं सुसंरब्धावुभौ तौ रामरावणौ
6092009c शरान्धकारे समरे नोपालक्षयतां तदा
6092010a ततः क्रोधसमाविष्टो रामो दशरथात्मजः
6092010c उवाच रावणं वीरः प्रहस्य परुषं वचः
6092011a मम भार्या जनस्थानादज्ञानाद्राक्षसाधम
6092011c हृता ते विवशा यस्मात्तस्मात्त्वं नासि वीर्यवान्
6092012a मया विरहितां दीनां वर्तमानां महावने
6092012c वैदेहीं प्रसभं हृत्वा शूरोऽहमिति मन्यसे
6092013a स्त्रीषु शूर विनाथासु परदाराभिमर्शके
6092013c कृत्वा कापुरुषं कर्म शूरोऽहमिति मन्यसे
6092014a भिन्नमर्याद निर्लज्ज चारित्रेष्वनवस्थित
6092014c दर्पान्मृत्युमुपादाय शूरोऽहमिति मन्यसे
6092015a शूरेण धनदभ्रात्रा बलैः समुदितेन च
6092015c श्लाघनीयं यशस्यं च कृतं कर्म महत्त्वया
6092016a उत्सेकेनाभिपन्नस्य गर्हितस्याहितस्य च
6092016c कर्मणः प्राप्नुहीदानीं तस्याद्य सुमहत्फलम्
6092017a शूरोऽहमिति चात्मानमवगच्छसि दुर्मते
6092017c नैव लज्जास्ति ते सीतां चोरवद्व्यपकर्षतः
6092018a यदि मत्संनिधौ सीता धर्षिता स्यात्त्वया बलात्
6092018c भ्रातरं तु खरं पश्येस्तदा मत्सायकैर्हतः
6092019a दिष्ट्यासि मम दुष्टात्मंश्चक्षुर्विषयमागतः
6092019c अद्य त्वां सायकैस्तीक्ष्णैर्नयामि यमसादनम्
6092020a अद्य ते मच्छरैश्छिन्नं शिरो ज्वलितकुण्डलम्
6092020c क्रव्यादा व्यपकर्षन्तु विकीर्णं रणपांसुषु
6092021a निपत्योरसि गृध्रास्ते क्षितौ क्षिप्तस्य रावण
6092021c पिबन्तु रुधिरं तर्षाद्बाणशल्यान्तरोथितम्
6092022a अद्य मद्बाणाभिन्नस्य गतासोः पतितस्य ते
6092022c कर्षन्त्वन्त्राणि पतगा गरुत्मन्त इवोरगान्
6092023a इत्येवं स वदन्वीरो रामः शत्रुनिबर्हणः
6092023c राक्षसेन्द्रं समीपस्थं शरवर्षैरवाकिरत्
6092024a बभूव द्विगुणं वीर्यं बलं हर्षश्च संयुगे
6092024c रामस्यास्त्रबलं चैव शत्रोर्निधनकाङ्क्षिणः
6092025a प्रादुर्बभूवुरस्त्राणि सर्वाणि विदितात्मनः
6092025c प्रहर्षाच्च महातेजाः शीघ्रहस्ततरोऽभवत्
6092026a शुभान्येतानि चिह्नानि विज्ञायात्मगतानि सः
6092026c भूय एवार्दयद्रामो रावणं राक्षसान्तकृत्
6092027a हरीणां चाश्मनिकरैः शरवर्षैश्च राघवात्
6092027c हन्यमानो दशग्रीवो विघूर्णहृदयोऽभवत्
6092028a यदा च शस्त्रं नारेभे न व्यकर्षच्छरासनम्
6092028c नास्य प्रत्यकरोद्वीर्यं विक्लवेनान्तरात्मना
6092029a क्षिप्ताश्चापि शरास्तेन शस्त्राणि विविधानि च
6092029c न रणार्थाय वर्तन्ते मृत्युकालेऽभिवर्ततः
6092030a सूतस्तु रथनेतास्य तदवस्थं निरीक्ष्य तम्
6092030c शनैर्युद्धादसंभान्तो रथं तस्यापवाहयत्
6093001a स तु मोहात्सुसंक्रुद्धः कृतान्तबलचोदितः
6093001c क्रोधसंरक्तनयनो रावणो सूतमब्रवीत्
6093002a हीनवीर्यमिवाशक्तं पौरुषेण विवर्जितम्
6093002c भीरुं लघुमिवासत्त्वं विहीनमिव तेजसा
6093003a विमुक्तमिव मायाभिरस्त्रैरिव बहिष्कृतम्
6093003c मामवज्ञाय दुर्बुद्धे स्वया बुद्ध्या विचेष्टसे
6093004a किमर्थं मामवज्ञाय मच्छन्दमनवेक्ष्य च
6093004c त्वया शत्रुसमक्षं मे रथोऽयमपवाहितः
6093005a त्वयाद्य हि ममानार्य चिरकालसमार्जितम्
6093005c यशो वीर्यं च तेजश्च प्रत्ययश्च विनाशितः
6093006a शत्रोः प्रख्यातवीर्यस्य रञ्जनीयस्य विक्रमैः
6093006c पश्यतो युद्धलुब्धोऽहं कृतः कापुरुषस्त्वया
6093007a यस्त्वं रथमिमं मोहान्न चोद्वहसि दुर्मते
6093007c सत्योऽयं प्रतितर्को मे परेण त्वमुपस्कृतः
6093008a न हीदं विद्यते कर्म सुहृदो हितकाङ्क्षिणः
6093008c रिपूणां सदृशं चैतन्न त्वयैतत्स्वनुष्ठितम्
6093009a निवर्तय रथं शीघ्रं यावन्नापैति मे रिपुः
6093009c यदि वाप्युषितोऽसि त्वं स्मर्यन्ते यदि वा गुणाः
6093010a एवं परुषमुक्तस्तु हितबुद्धिरबुद्धिना
6093010c अब्रवीद्रावणं सूतो हितं सानुनयं वचः
6093011a न भीतोऽस्मि न मूढोऽस्मि नोपजप्तोऽस्मि शत्रुभिः
6093011c न प्रमत्तो न निःस्नेहो विस्मृता न च सत्क्रिया
6093012a मया तु हितकामेन यशश्च परिरक्षता
6093012c स्नेहप्रस्कन्नमनसा प्रियमित्यप्रियं कृतम्
6093013a नास्मिन्नर्थे महाराज त्वं मां प्रियहिते रतम्
6093013c कश्चिल्लघुरिवानार्यो दोषतो गन्तुमर्हसि
6093014a श्रूयतामभिधास्यामि यन्निमित्तं मया रथः
6093014c नदीवेग इवाम्भोभिः संयुगे विनिवर्तितः
6093015a श्रमं तवावगच्छामि महता रणकर्मणा
6093015c न हि ते वीर सौमुख्यं प्रहर्षं वोपधारये
6093016a रथोद्वहनखिन्नाश्च त इमे रथवाजिनः
6093016c दीना घर्मपरिश्रान्ता गावो वर्षहता इव
6093017a निमित्तानि च भूयिष्ठं यानि प्रादुर्भवन्ति नः
6093017c तेषु तेष्वभिपन्नेषु लक्षयाम्यप्रदक्षिणम्
6093018a देशकालौ च विज्ञेयौ लक्षणानीङ्गितानि च
6093018c दैन्यं हर्षश्च खेदश्च रथिनश्च बलाबलम्
6093019a स्थलनिम्नानि भूमेश्च समानि विषमाणि च
6093019c युद्धकालश्च विज्ञेयः परस्यान्तरदर्शनम्
6093020a उपयानापयाने च स्थानं प्रत्यपसर्पणम्
6093020c सर्वमेतद्रथस्थेन ज्ञेयं रथकुटुम्बिना
6093021a तव विश्रामहेतोस्तु तथैषां रथवाजिनाम्
6093021c रौद्रं वर्जयता खेदं क्षमं कृतमिदं मया
6093022a न मया स्वेच्छया वीर रथोऽयमपवाहितः
6093022c भर्तृस्नेहपरीतेन मयेदं यत्कृतं विभो
6093023a आज्ञापय यथातत्त्वं वक्ष्यस्यरिनिषूदन
6093023c तत्करिष्याम्यहं वीरं गतानृण्येन चेतसा
6093024a संतुष्टस्तेन वाक्येन रावणस्तस्य सारथेः
6093024c प्रशस्यैनं बहुविधं युद्धलुब्धोऽब्रवीदिदम्
6093025a रथं शीघ्रमिमं सूत राघवाभिमुखं कुरु
6093025c नाहत्वा समरे शत्रून्निवर्तिष्यति रावणः
6093026a एवमुक्त्वा ततस्तुष्टो रावणो राक्षसेश्वरः
6093026c ददौ तस्य शुभं ह्येकं हस्ताभरणमुत्तमम्
6093027a ततो द्रुतं रावणवाक्यचोदितः; प्रचोदयामास हयान्स सारथिः
6093027c स राक्षसेन्द्रस्य ततो महारथः; क्षणेन रामस्य रणाग्रतोऽभवत्
6094001a तमापतन्तं सहसा स्वनवन्तं महाध्वजम्
6094001c रथं राक्षसराजस्य नरराजो ददर्श ह
6094002a कृष्णवाजिसमायुक्तं युक्तं रौद्रेण वर्चसा
6094002c तडित्पताकागहनं दर्शितेन्द्रायुधायुधम्
6094002e शरधारा विमुञ्चन्तं धारासारमिवान्बुदम्
6094003a तं दृष्ट्वा मेघसंकाशमापतन्तं रथं रिपोः
6094003c गिरेर्वज्राभिमृष्टस्य दीर्यतः सदृशस्वनम्
6094003e उवाच मातलिं रामः सहस्राक्षस्य सारथिम्
6094004a मातले पश्य संरब्धमापतन्तं रथं रिपोः
6094004c यथापसव्यं पतता वेगेन महता पुनः
6094004e समरे हन्तुमात्मानं तथानेन कृता मतिः
6094005a तदप्रमादमातिष्ठ प्रत्युद्गच्छ रथं रिपोः
6094005c विध्वंसयितुमिच्छामि वायुर्मेघमिवोत्थितम्
6094006a अविक्लवमसंभ्रान्तमव्यग्रहृदयेक्षणम्
6094006c रश्मिसंचारनियतं प्रचोदय रथं द्रुतम्
6094007a कामं न त्वं समाधेयः पुरंदररथोचितः
6094007c युयुत्सुरहमेकाग्रः स्मारये त्वां न शिक्षये
6094008a परितुष्टः स रामस्य तेन वाक्येन मातलिः
6094008c प्रचोदयामास रथं सुरसारथिसत्तमः
6094009a अपसव्यं ततः कुर्वन्रावणस्य महारथम्
6094009c चक्रोत्क्षिप्तेन रजसा रावणं व्यवधूनयत्
6094010a ततः क्रुद्धो दशग्रीवस्ताम्रविस्फारितेक्षणः
6094010c रथप्रतिमुखं रामं सायकैरवधूनयत्
6094011a धर्षणामर्षितो रामो धैर्यं रोषेण लङ्घयन्
6094011c जग्राह सुमहावेगमैन्द्रं युधि शरासनम्
6094011e शरांश्च सुमहातेजाः सूर्यरश्मिसमप्रभान्
6094012a तदुपोढं महद्युद्धमन्योन्यवधकाङ्क्षिणोः
6094012c परस्पराभिमुखयोर्दृप्तयोरिव सिंहयोः
6094013a ततो देवाः सगन्धर्वाः सिद्धाश्च परमर्षयः
6094013c समीयुर्द्वैरथं द्रष्टुं रावणक्षयकाङ्क्षिणः
6094014a समुत्पेतुरथोत्पाता दारुणा लोमहर्षणाः
6094014c रावणस्य विनाशाय राघवस्य जयाय च
6094015a ववर्ष रुधिरं देवो रावणस्य रथोपरि
6094015c वाता मण्डलिनस्तीव्रा अपसव्यं प्रचक्रमुः
6094016a महद्गृध्रकुलं चास्य भ्रममाणं नभस्तले
6094016c येन येन रथो याति तेन तेन प्रधावति
6094017a संध्यया चावृता लङ्का जपापुष्पनिकाशया
6094017c दृश्यते संप्रदीतेव दिवसेऽपि वसुंधरा
6094018a सनिर्घाता महोल्काश्च संप्रचेतुर्महास्वनाः
6094018c विषादयन्त्यो रक्षांसि रावणस्य तदाहिताः
6094019a रावणश्च यतस्तत्र प्रचचाल वसुंधरा
6094019c रक्षसां च प्रहरतां गृहीता इव बाहवः
6094020a ताम्राः पीताः सिताः श्वेताः पतिताः सूर्यरश्मयः
6094020c दृश्यन्ते रावणस्याङ्गे पर्वतस्येव धातवः
6094021a गृध्रैरनुगताश्चास्य वमन्त्यो ज्वलनं मुखैः
6094021c प्रणेदुर्मुखमीक्षन्त्यः संरब्धमशिवं शिवाः
6094022a प्रतिकूलं ववौ वायू रणे पांसून्समुत्किरन्
6094022c तस्य राक्षसराजस्य कुर्वन्दृष्टिविलोपनम्
6094023a निपेतुरिन्द्राशनयः सैन्ये चास्य समन्ततः
6094023c दुर्विषह्य स्वना घोरा विना जलधरस्वनम्
6094024a दिशश्च प्रदिशः सर्वा बभूवुस्तिमिरावृताः
6094024c पांसुवर्षेण महता दुर्दर्शं च नभोऽभवत्
6094025a कुर्वन्त्यः कलहं घोरं सारिकास्तद्रथं प्रति
6094025c निपेतुः शतशस्तत्र दारुणा दारुणस्वनाः
6094026a जघनेभ्यः स्फुलिङ्गांश्च नेत्रेभ्योऽश्रूणि संततम्
6094026c मुमुचुस्तस्य तुरगास्तुल्यमग्निं च वारि च
6094027a एवं प्रकारा बहवः समुत्पाता भयावहाः
6094027c रावणस्य विनाशाय दारुणाः संप्रजज्ञिरे
6094028a रामस्यापि निमित्तानि सौम्यानि च शिवानि च
6094028c बभूवुर्जयशंसीनि प्रादुर्भूतानि सर्वशः
6094029a ततो निरीक्ष्यात्मगतानि राघवो; रणे निमित्तानि निमित्तकोविदः
6094029c जगाम हर्षं च परां च निर्वृतिं; चकार युद्धेऽभ्यधिकं च विक्रमम्
6095001a ततः प्रवृत्तं सुक्रूरं रामरावणयोस्तदा
6095001c सुमहद्द्वैरथं युद्धं सर्वलोकभयावहम्
6095002a ततो राक्षससैन्यं च हरीणां च महद्बलम्
6095002c प्रगृहीतप्रहरणं निश्चेष्टं समतिष्ठत
6095003a संप्रयुद्धौ ततो दृष्ट्वा बलवन्नरराक्षसौ
6095003c व्याक्षिप्तहृदयाः सर्वे परं विस्मयमागताः
6095004a नानाप्रहरणैर्व्यग्रैर्भुजैर्विस्मितबुद्धयः
6095004c तस्थुः प्रेक्ष्य च संग्रामं नाभिजघ्नुः परस्परम्
6095005a रक्षसां रावणं चापि वानराणां च राघवम्
6095005c पश्यतां विस्मिताक्षाणां सैन्यं चित्रमिवाबभौ
6095006a तौ तु तत्र निमित्तानि दृष्ट्वा राघवरावणौ
6095006c कृतबुद्धी स्थिरामर्षौ युयुधाते अभीतवत्
6095007a जेतव्यमिति काकुत्स्थो मर्तव्यमिति रावणः
6095007c धृतौ स्ववीर्यसर्वस्वं युद्धेऽदर्शयतां तदा
6095008a ततः क्रोधाद्दशग्रीवः शरान्संधाय वीर्यवान्
6095008c मुमोच ध्वजमुद्दिश्य राघवस्य रथे स्थितम्
6095009a ते शरास्तमनासाद्य पुरंदररथध्वजम्
6095009c रक्तशक्तिं परामृश्य निपेतुर्धरणीतले
6095010a ततो रामोऽभिसंक्रुद्धश्चापमायम्य वीर्यवान्
6095010c कृतप्रतिकृतं कर्तुं मनसा संप्रचक्रमे
6095011a रावणध्वजमुद्दिश्य मुमोच निशितं शरम्
6095011c महासर्पमिवासह्यं ज्वलन्तं स्वेन तेजसा
6095012a जगाम स महीं भित्त्वा दशग्रीवध्वजं शरः
6095012c स निकृत्तोऽपतद्भूमौ रावणस्य रथध्वजः
6095013a ध्वजस्योन्मथनं दृष्ट्वा रावणः सुमहाबलः
6095013c क्रोधजेनाग्निना संख्ये प्रदीप्त इव चाभवत्
6095014a स रोषवशमापन्नः शरवर्षं महद्वमन्
6095014c रामस्य तुरगान्दिव्याञ्शरैर्विव्याध रावणः
6095015a ते विद्धा हरयस्तस्य नास्खलन्नापि बभ्रमुः
6095015c बभूवुः स्वस्थहृदयाः पद्मनालैरिवाहताः
6095016a तेषामसंभ्रमं दृष्ट्वा वाजिनां रावणस्तदा
6095016c भूय एव सुसंक्रुद्धः शरवर्षं मुमोच ह
6095017a गदाश्च परिघांश्चैव चक्राणि मुसलानि च
6095017c गिरिशृङ्गाणि वृक्षांश्च तथा शूलपरश्वधान्
6095018a मायाविहितमेतत्तु शस्त्रवर्षमपातयत्
6095018c सहस्रशस्ततो बाणानश्रान्तहृदयोद्यमः
6095019a तुमुलं त्रासजननं भीमं भीमप्रतिस्वनम्
6095019c दुर्धर्षमभवद्युद्धे नैकशस्त्रमयं महत्
6095020a विमुच्य राघवरथं समन्ताद्वानरे बले
6095020c सायकैरन्तरिक्षं च चकाराशु निरन्तरम्
6095020e मुमोच च दशग्रीवो निःसङ्गेनान्तरात्मना
6095021a व्यायच्छमानं तं दृष्ट्वा तत्परं रावणं रणे
6095021c प्रहसन्निव काकुत्स्थः संदधे सायकाञ्शितान्
6095022a स मुमोच ततो बाणान्रणे शतसहस्रशः
6095022c तान्दृष्ट्वा रावणश्चक्रे स्वशरैः खं निरन्तरम्
6095023a ततस्ताभ्यां प्रयुक्तेन शरवर्षेण भास्वता
6095023c शरबद्धमिवाभाति द्वितीयं भास्वदम्बरम्
6095024a नानिमित्तोऽभवद्बाणो नातिभेत्ता न निष्फलः
6095024c तथा विसृजतोर्बाणान्रामरावणयोर्मृधे
6095025a प्रायुध्येतामविच्छिन्नमस्यन्तौ सव्यदक्षिणम्
6095025c चक्रतुस्तौ शरौघैस्तु निरुच्छ्वासमिवाम्बरम्
6095026a रावणस्य हयान्रामो हयान्रामस्य रावणः
6095026c जघ्नतुस्तौ तदान्योन्यं कृतानुकृतकारिणौ
6096001a तौ तथा युध्यमानौ तु समरे रामरावणौ
6096001c ददृशुः सर्वभूतानि विस्मितेनान्तरात्मना
6096002a अर्दयन्तौ तु समरे तयोस्तौ स्यन्दनोत्तमौ
6096002c परस्परवधे युक्तौ घोररूपौ बभूवतुः
6096003a मण्डलानि च वीथीश्च गतप्रत्यागतानि च
6096003c दर्शयन्तौ बहुविधां सूतौ सारथ्यजां गतिम्
6096004a अर्दयन्रावणं रामो राघवं चापि रावणः
6096004c गतिवेगं समापन्नौ प्रवर्तन निवर्तने
6096005a क्षिपतोः शरजालानि तयोस्तौ स्यन्दनोत्तमौ
6096005c चेरतुः संयुगमहीं सासारौ जलदाविव
6096006a दर्शयित्वा तदा तौ तु गतिं बहुविधां रणे
6096006c परस्परस्याभिमुखौ पुनरेव च तस्थतुः
6096007a धुरं धुरेण रथयोर्वक्त्रं वक्त्रेण वाजिनाम्
6096007c पताकाश्च पताकाभिः समेयुः स्थितयोस्तदा
6096008a रावणस्य ततो रामो धनुर्मुक्तैः शितैः शरैः
6096008c चतुर्भिश्चतुरो दीप्तान्हयान्प्रत्यपसर्पयत्
6096009a स क्रोधवशमापन्नो हयानामपसर्पणे
6096009c मुमोच निशितान्बाणान्राघवाय निशाचरः
6096010a सोऽतिविद्धो बलवता दशग्रीवेण राघवः
6096010c जगाम न विकारं च न चापि व्यथितोऽभवत्
6096011a चिक्षेप च पुनर्बाणान्वज्रपातसमस्वनान्
6096011c सारथिं वज्रहस्तस्य समुद्दिश्य निशाचरः
6096012a मातलेस्तु महावेगाः शरीरे पतिताः शराः
6096012c न सूक्ष्ममपि संमोहं व्यथां वा प्रददुर्युधि
6096013a तया धर्षणया क्रोद्धो मातलेर्न तथात्मनः
6096013c चकार शरजालेन राघवो विमुखं रिपुम्
6096014a विंशतिं त्रिंशतं षष्टिं शतशोऽथ सहस्रशः
6096014c मुमोच राघवो वीरः सायकान्स्यन्दने रिपोः
6096015a गदानां मुसलानां च परिघाणां च निस्वनैः
6096015c शराणां पुङ्खवातैश्च क्षुभिताः सप्तसागराः
6096016a क्षुब्धानां सागराणां च पातालतलवासिनः
6096016c व्यथिताः पन्नगाः सर्वे दानवाश्च सहस्रशः
6096017a चकम्पे मेदिनी कृत्स्ना सशैलवनकानना
6096017c भास्करो निष्प्रभश्चाभून्न ववौ चापि मारुतः
6096018a ततो देवाः सगन्धर्वाः सिद्धाश्च परमर्षयः
6096018c चिन्तामापेदिरे सर्वे सकिंनरमहोरगाः
6096019a स्वस्ति गोब्राह्मणेभ्योऽस्तु लोकास्तिष्ठन्तु शाश्वताः
6096019c जयतां राघवः संख्ये रावणं राक्षसेश्वरम्
6096020a ततः क्रुद्धो महाबाहू रघूणां कीर्तिवर्धनः
6096020c संधाय धनुषा रामः क्षुरमाशीविषोपमम्
6096020e रावणस्य शिरोऽच्छिन्दच्छ्रीमज्ज्वलितकुण्डलम्
6096021a तच्छिरः पतितं भूमौ दृष्टं लोकैस्त्रिभिस्तदा
6096021c तस्यैव सदृशं चान्यद्रावणस्योत्थितं शिरः
6096022a तत्क्षिप्रं क्षिप्रहस्तेन रामेण क्षिप्रकारिणा
6096022c द्वितीयं रावणशिरश्छिन्नं संयति सायकैः
6096023a छिन्नमात्रं च तच्छीर्षं पुनरन्यत्स्म दृश्यते
6096023c तदप्यशनिसंकाशैश्छिन्नं रामेण सायकैः
6096024a एवमेव शतं छिन्नं शिरसां तुल्यवर्चसाम्
6096024c न चैव रावणस्यान्तो दृश्यते जीवितक्षये
6096025a ततः सर्वास्त्रविद्वीरः कौसल्यानन्दिवर्धनः
6096025c मार्गणैर्बहुभिर्युक्तश्चिन्तयामास राघवः
6096026a मारीचो निहतो यैस्तु खरो यैस्तु सुदूषणः
6096026c क्रञ्चारण्ये विराधस्तु कबन्धो दण्डका वने
6096027a त इमे सायकाः सर्वे युद्धे प्रत्ययिका मम
6096027c किं नु तत्कारणं येन रावणे मन्दतेजसः
6096028a इति चिन्तापरश्चासीदप्रमत्तश्च संयुगे
6096028c ववर्ष शरवर्षाणि राघवो रावणोरसि
6096029a रावणोऽपि ततः क्रुद्धो रथस्थो राक्षसेश्वरः
6096029c गदामुसलवर्षेण रामं प्रत्यर्दयद्रणे
6096030a देवदानवयक्षाणां पिशाचोरगरक्षसाम्
6096030c पश्यतां तन्महद्युद्धं सर्वरात्रमवर्तत
6096031a नैव रत्रिं न दिवसं न मुहूर्तं न चक्षणम्
6096031c रामरावणयोर्युद्धं विराममुपगच्छति
6097001a अथ संस्मारयामास राघवं मातलिस्तदा
6097001c अजानन्निव किं वीर त्वमेनमनुवर्तसे
6097002a विसृजास्मै वधाय त्वमस्त्रं पैतामहं प्रभो
6097002c विनाशकालः कथितो यः सुरैः सोऽद्य वर्तते
6097003a ततः संस्मारितो रामस्तेन वाक्येन मातलेः
6097003c जग्राह स शरं दीप्तं निश्वसन्तमिवोरगम्
6097004a यमस्मै प्रथमं प्रादादगस्त्यो भगवानृषिः
6097004c ब्रह्मदत्तं महद्बाणममोघं युधि वीर्यवान्
6097005a ब्रह्मणा निर्मितं पूर्वमिन्द्रार्थममितौजसा
6097005c दत्तं सुरपतेः पूर्वं त्रिलोकजयकाङ्क्षिणः
6097006a यस्य वाजेषु पवनः फले पावकभास्करौ
6097006c शरीरमाकाशमयं गौरवे मेरुमन्दरौ
6097007a जाज्वल्यमानं वपुषा सुपुङ्खं हेमभूषितम्
6097007c तेजसा सर्वभूतानां कृतं भास्करवर्चसं
6097008a सधूममिव कालाग्निं दीप्तमाशीविषं यथा
6097008c रथनागाश्ववृन्दानां भेदनं क्षिप्रकारिणम्
6097009a द्वाराणां परिघाणां च गिरीणामपि भेदनम्
6097009c नानारुधिरसिक्ताङ्गं मेदोदिग्धं सुदारुणम्
6097010a वज्रसारं महानादं नानासमितिदारुणम्
6097010c सर्ववित्रासनं भीमं श्वसन्तमिव पन्नगम्
6097011a कङ्कगृध्रबलानां च गोमायुगणरक्षसाम्
6097011c नित्यं भक्षप्रदं युद्धे यमरूपं भयावहम्
6097012a नन्दनं वानरेन्द्राणां रक्षसामवसादनम्
6097012c वाजितं विविधैर्वाजैश्चारुचित्रैर्गरुत्मतः
6097013a तमुत्तमेषुं लोकानामिक्ष्वाकुभयनाशनम्
6097013c द्विषतां कीर्तिहरणं प्रहर्षकरमात्मनः
6097014a अभिमन्त्र्य ततो रामस्तं महेषुं महाबलः
6097014c वेदप्रोक्तेन विधिना संदधे कार्मुके बली
6097015a स रावणाय संक्रुद्धो भृशमायम्य कार्मुकम्
6097015c चिक्षेप परमायत्तस्तं शरं मर्मघातिनम्
6097016a स वज्र इव दुर्धर्षो वज्रबाहुविसर्जितः
6097016c कृतान्त इव चावार्यो न्यपतद्रावणोरसि
6097017a स विसृष्टो महावेगः शरीरान्तकरः शरः
6097017c बिभेद हृदयं तस्य रावणस्य दुरात्मनः
6097018a रुधिराक्तः स वेगेन जीवितान्तकरः शरः
6097018c रावणस्य हरन्प्राणान्विवेश धरणीतलम्
6097019a स शरो रावणं हत्वा रुधिरार्द्रकृतच्छविः
6097019c कृतकर्मा निभृतवत्स्वतूणीं पुनराविशत्
6097020a तस्य हस्ताद्धतस्याशु कार्मुकं तत्ससायकम्
6097020c निपपात सह प्राणैर्भ्रश्यमानस्य जीवितात्
6097021a गतासुर्भीमवेगस्तु नैरृतेन्द्रो महाद्युतिः
6097021c पपात स्यन्दनाद्भूमौ वृत्रो वज्रहतो यथा
6097022a तं दृष्ट्वा पतितं भूमौ हतशेषा निशाचराः
6097022c हतनाथा भयत्रस्ताः सर्वतः संप्रदुद्रुवुः
6097023a नर्दन्तश्चाभिपेतुस्तान्वानरा द्रुमयोधिनः
6097023c दशग्रीववधं दृष्ट्वा विजयं राघवस्य च
6097024a अर्दिता वानरैर्हृष्टैर्लङ्कामभ्यपतन्भयात्
6097024c हताश्रयत्वात्करुणैर्बाष्पप्रस्रवणैर्मुखैः
6097025a ततो विनेदुः संहृष्टा वानरा जितकाशिनः
6097025c वदन्तो राघवजयं रावणस्य च तं वधम्
6097026a अथान्तरिक्षे व्यनदत्सौम्यस्त्रिदशदुन्दुभिः
6097026c दिव्यगन्धवहस्तत्र मारुतः सुसुखो ववौ
6097027a निपपातान्तरिक्षाच्च पुष्पवृष्टिस्तदा भुवि
6097027c किरन्ती राघवरथं दुरवापा मनोहराः
6097028a राघवस्तवसंयुक्ता गगने च विशुश्रुवे
6097028c साधु साध्विति वागग्र्या देवतानां महात्मनाम्
6097029a आविवेश महान्हर्षो देवानां चारणैः सह
6097029c रावणे निहते रौद्रे सर्वलोकभयंकरे
6097030a ततः सकामं सुग्रीवमङ्गदं च महाबलम्
6097030c चकार राघवः प्रीतो हत्वा राक्षसपुंगवम्
6097031a ततः प्रजग्मुः प्रशमं मरुद्गणा; दिशः प्रसेदुर्विमलं नभोऽभवत्
6097031c मही चकम्पे न च मारुता ववुः; स्थिरप्रभश्चाप्यभवद्दिवाकरः
6097032a ततस्तु सुग्रीवविभीषणादयः; सुहृद्विशेषाः सहलक्ष्मणास्तदा
6097032c समेत्य हृष्टा विजयेन राघवं; रणेऽभिरामं विधिनाभ्यपूजयन्
6097033a स तु निहतरिपुः स्थिरप्रतिज्ञः; स्वजनबलाभिवृतो रणे रराज
6097033c रघुकुलनृपनन्दनो महौजा;स्त्रिदशगणैरभिसंवृतो यथेन्द्रः
6098001a रावणं निहतं श्रुत्वा राघवेण महात्मना
6098001c अन्तःपुराद्विनिष्पेतू राक्षस्यः शोककर्शिताः
6098002a वार्यमाणाः सुबहुशो वृष्टन्त्यः क्षितिपांसुषु
6098002c विमुक्तकेश्यो दुःखार्ता गावो वत्सहता यथा
6098003a उत्तरेण विनिष्क्रम्य द्वारेण सह राक्षसैः
6098003c प्रविश्यायोधनं घोरं विचिन्वन्त्यो हतं पतिम्
6098004a आर्यपुत्रेति वादिन्यो हा नाथेति च सर्वशः
6098004c परिपेतुः कबन्धाङ्कां महीं शोणितकर्दमाम्
6098005a ता बाष्पपरिपूर्णाक्ष्यो भर्तृशोकपराजिताः
6098005c करेण्व इव नर्दन्त्यो विनेदुर्हतयूथपाः
6098006a ददृशुस्ता महाकायं महावीर्यं महाद्युतिम्
6098006c रावणं निहतं भूमौ नीलाञ्जनचयोपमम्
6098007a ताः पतिं सहसा दृष्ट्वा शयानं रणपांसुषु
6098007c निपेतुस्तस्य गात्रेषु छिन्ना वनलता इव
6098008a बहुमानात्परिष्वज्य काचिदेनं रुरोद ह
6098008c चरणौ काचिदालिङ्ग्य काचित्कण्ठेऽवलम्ब्य च
6098009a उद्धृत्य च भुजौ काचिद्भूमौ स्म परिवर्तते
6098009c हतस्य वदनं दृष्ट्वा काचिन्मोहमुपागमत्
6098010a काचिदङ्के शिरः कृत्वा रुरोद मुखमीक्षती
6098010c स्नापयन्ती मुखं बाष्पैस्तुषारैरिव पङ्कजम्
6098011a एवमार्ताः पतिं दृष्ट्वा रावणं निहतं भुवि
6098011c चुक्रुशुर्बहुधा शोकाद्भूयस्ताः पर्यदेवयन्
6098012a येन वित्रासितः शक्रो येन वित्रासितो यमः
6098012c येन वैश्रवणो राजा पुष्पकेण वियोजितः
6098013a गन्धर्वाणामृषीणां च सुराणां च महात्मनाम्
6098013c भयं येन महद्दत्तं सोऽयं शेते रणे हतः
6098014a असुरेभ्यः सुरेभ्यो वा पन्नगेभ्योऽपि वा तथा
6098014c न भयं यो विजानाति तस्येदं मानुषाद्भयम्
6098015a अवध्यो देवतानां यस्तथा दानवरक्षसाम्
6098015c हतः सोऽयं रणे शेते मानुषेण पदातिना
6098016a यो न शक्यः सुरैर्हन्तुं न यक्षैर्नासुरैस्तथा
6098016c सोऽयं कश्चिदिवासत्त्वो मृत्युं मर्त्येन लम्भितः
6098017a एवं वदन्त्यो बहुधा रुरुदुस्तस्य ताः स्त्रियः
6098017c भूय एव च दुःखार्ता विलेपुश्च पुनः पुनः
6098018a अशृण्वता तु सुहृदां सततं हितवादिनाम्
6098018c एताः सममिदानीं ते वयमात्मा च पातिताः
6098019a ब्रुवाणोऽपि हितं वाक्यमिष्टो भ्राता विभीषणः
6098019c धृष्टं परुषितो मोहात्त्वयात्मवधकाङ्क्षिणा
6098020a यदि निर्यातिता ते स्यात्सीता रामाय मैथिली
6098020c न नः स्याद्व्यसनं घोरमिदं मूलहरं महत्
6098021a वृत्तकामो भवेद्भ्राता रामो मित्रकुलं भवेत्
6098021c वयं चाविधवाः सर्वाः सकामा न च शत्रवः
6098022a त्वया पुनर्नृशंसेन सीतां संरुन्धता बलात्
6098022c राक्षसा वयमात्मा च त्रयं तुलं निपातितम्
6098023a न कामकारः कामं वा तव राक्षसपुंगव
6098023c दैवं चेष्टयते सर्वं हतं दैवेन हन्यते
6098024a वानराणां विनाशोऽयं राक्षसानां च ते रणे
6098024c तव चैव महाबाहो दैवयोगादुपागतः
6098025a नैवार्थेन न कामेन विक्रमेण न चाज्ञया
6098025c शक्या दैवगतिर्लोके निवर्तयितुमुद्यता
6098026a विलेपुरेवं दीनास्ता राक्षसाधिपयोषितः
6098026c कुरर्य इव दुःखार्ता बाष्पपर्याकुलेक्षणाः
6099001a तासां विलपमानानां तथा राक्षसयोषिताम्
6099001c ज्येष्ठा पत्नी प्रिया दीना भर्तारं समुदैक्षत
6099002a दशग्रीवं हतं दृष्ट्वा रामेणाचिन्त्यकर्मणा
6099002c पतिं मन्दोदरी तत्र कृपणा पर्यदेवयत्
6099003a ननु नाम महाबाहो तव वैश्रवणानुज
6099003c क्रुद्धस्य प्रमुखे स्थातुं त्रस्यत्यपि पुरंदरः
6099004a ऋषयश्च महीदेवा गन्धर्वाश्च यशस्विनः
6099004c ननु नाम तवोद्वेगाच्चारणाश्च दिशो गताः
6099005a स त्वं मानुषमात्रेण रामेण युधि निर्जितः
6099005c न व्यपत्रपसे राजन्किमिदं राक्षसर्षभ
6099006a कथं त्रैलोक्यमाक्रम्य श्रिया वीर्येण चान्वितम्
6099006c अविषह्यं जघान त्वां मानुषो वनगोचरः
6099007a मानुषाणामविषये चरतः कामरूपिणः
6099007c विनाशस्तव रामेण संयुगे नोपपद्यते
6099008a न चैतत्कर्म रामस्य श्रद्दधामि चमूमुखे
6099008c सर्वतः समुपेतस्य तव तेनाभिमर्शनम्
6099009a इन्द्रियाणि पुरा जित्वा जितं त्रिभुवणं त्वया
6099009c स्मरद्भिरिव तद्वैरमिन्द्रियैरेव निर्जितः
6099010a अथ वा रामरूपेण वासवः स्वयमागतः
6099010c मायां तव विनाशाय विधायाप्रतितर्किताम्
6099011a यदैव हि जनस्थाने राक्षसैर्बहुभिर्वृतः
6099011c खरस्तव हतो भ्राता तदैवासौ न मानुषः
6099012a यदैव नगरीं लङ्कां दुष्प्रवेषां सुरैरपि
6099012c प्रविष्टो हनुमान्वीर्यात्तदैव व्यथिता वयम्
6099013a क्रियतामविरोधश्च राघवेणेति यन्मया
6099013c उच्यमानो न गृह्णासि तस्येयं व्युष्टिरागता
6099014a अकस्माच्चाभिकामोऽसि सीतां राक्षसपुंगव
6099014c ऐश्वर्यस्य विनाशाय देहस्य स्वजनस्य च
6099015a अरुन्धत्या विशिष्टां तां रोहिण्याश्चापि दुर्मते
6099015c सीतां धर्षयता मान्यां त्वया ह्यसदृशं कृतम्
6099016a न कुलेन न रूपेण न दाक्षिण्येन मैथिली
6099016c मयाधिका वा तुल्या वा त्वं तु मोहान्न बुध्यसे
6099017a सर्वथा सर्वभूतानां नास्ति मृत्युरलक्षणः
6099017c तव तावदयं मृत्युर्मैथिलीकृतलक्षणः
6099018a मैथिली सह रामेण विशोका विहरिष्यति
6099018c अल्पपुण्या त्वहं घोरे पतिता शोकसागरे
6099019a कैलासे मन्दरे मेरौ तथा चैत्ररथे वने
6099019c देवोद्यानेषु सर्वेषु विहृत्य सहिता त्वया
6099020a विमानेनानुरूपेण या याम्यतुलया श्रिया
6099020c पश्यन्ती विविधान्देशांस्तांस्तांश्चित्रस्रगम्बरा
6099020e भ्रंशिता कामभोगेभ्यः सास्मि वीरवधात्तव
6099021a सत्यवाक्स महाभागो देवरो मे यदब्रवीत्
6099021c अयं राक्षसमुख्यानां विनाशः पर्युपस्थितः
6099022a कामक्रोधसमुत्थेन व्यसनेन प्रसङ्गिना
6099022c त्वया कृतमिदं सर्वमनाथं रक्षसां कुलम्
6099023a न हि त्वं शोचितव्यो मे प्रख्यातबलपौरुषः
6099023c स्त्रीस्वभावात्तु मे बुद्धिः कारुण्ये परिवर्तते
6099024a सुकृतं दुष्कृतं च त्वं गृहीत्वा स्वां गतिं गतः
6099024c आत्मानमनुशोचामि त्वद्वियोगेन दुःखिताम्
6099025a नीलजीमूतसंकाशः पीताम्बरशुभाङ्गदः
6099025c सर्वगात्राणि विक्षिप्य किं शेषे रुधिराप्लुतः
6099025e प्रसुप्त इव शोकार्तां किं मां न प्रतिभाषसे
6099026a महावीर्यस्य दक्षस्य संयुगेष्वपलायिनः
6099026c यातुधानस्य दौहित्रीं किं त्वं मां नाभ्युदीक्षसे
6099027a येन सूदयसे शत्रून्समरे सूर्यवर्चसा
6099027c वज्रो वज्रधरस्येव सोऽयं ते सततार्चितः
6099028a रणे शत्रुप्रहरणो हेमजालपरिष्कृतः
6099028c परिघो व्यवकीर्णस्ते बाणैश्छिन्नः सहस्रधा
6099029a धिगस्तु हृदयं यस्या ममेदं न सहस्रधा
6099029c त्वयि पञ्चत्वमापन्ने फलते शोकपीडितम्
6099030a एतस्मिन्नन्तरे रामो विभीषणमुवाच ह
6099030c संस्कारः क्रियतां भ्रातुः स्त्रियश्चैता निवर्तय
6099031a तं प्रश्रितस्ततो रामं श्रुतवाक्यो विभीषणः
6099031c विमृश्य बुद्ध्या धर्मज्ञो धर्मार्थसहितं वचः
6099031e रामस्यैवानुवृत्त्यर्थमुत्तरं प्रत्यभाषत
6099032a त्यक्तधर्मव्रतं क्रूरं नृशंसमनृतं तथा
6099032c नाहमर्होऽस्मि संस्कर्तुं परदाराभिमर्शकम्
6099033a भ्रातृरूपो हि मे शत्रुरेष सर्वाहिते रतः
6099033c रावणो नार्हते पूजां पूज्योऽपि गुरुगौरवात्
6099034a नृशंस इति मां राम वक्ष्यन्ति मनुजा भुवि
6099034c श्रुत्वा तस्य गुणान्सर्वे वक्ष्यन्ति सुकृतं पुनः
6099035a तच्छ्रुत्वा परमप्रीतो रामो धर्मभृतां वरः
6099035c विभीषणमुवाचेदं वाक्यज्ञो वाक्यकोविदम्
6099036a तवापि मे प्रियं कार्यं त्वत्प्रभवाच्च मे जितम्
6099036c अवश्यं तु क्षमं वाच्यो मया त्वं राक्षसेश्वर
6099037a अधर्मानृतसंयुक्तः काममेष निशाचरः
6099037c तेजस्वी बलवाञ्शूरः संग्रामेषु च नित्यशः
6099038a शतक्रतुमुखैर्देवैः श्रूयते न पराजितः
6099038c महात्मा बलसंपन्नो रावणो लोकरावणः
6099039a मरणान्तानि वैराणि निर्वृत्तं नः प्रयोजनम्
6099039c क्रियतामस्य संस्कारो ममाप्येष यथा तव
6099040a त्वत्सकाशान्महाबाहो संस्कारं विधिपूर्वकम्
6099040c क्षिप्रमर्हति धर्मज्ञ त्वं यशोभाग्भविष्यसि
6099041a राघवस्य वचः श्रुत्वा त्वरमाणो विभीषणः
6099041c संस्कारेणानुरूपेण योजयामास रावणम्
6099042a स ददौ पावकं तस्य विधियुक्तं विभीषणः
6099042c ताः स्त्रियोऽनुनयामास सान्त्वमुक्त्वा पुनः पुनः
6099043a प्रविष्टासु च सर्वासु राक्षसीषु विभीषणः
6099043c रामपार्श्वमुपागम्य तदातिष्ठद्विनीतवत्
6099044a रामोऽपि सह सैन्येन ससुग्रीवः सलक्ष्मणः
6099044c हर्षं लेभे रिपुं हत्वा यथा वृत्रं शतक्रतुः
6100001a ते रावणवधं दृष्ट्वा देवगन्धर्वदानवाः
6100001c जग्मुस्तैस्तैर्विमानैः स्वैः कथयन्तः शुभाः कथाः
6100002a रावणस्य वधं घोरं राघवस्य पराक्रमम्
6100002c सुयुद्धं वानराणां च सुग्रीवस्य च मन्त्रितम्
6100003a अनुरागं च वीर्यं च सौमित्रेर्लक्ष्मणस्य च
6100003c कथयन्तो महाभागा जग्मुर्हृष्टा यथागतम्
6100004a राघवस्तु रथं दिव्यमिन्द्रदत्तं शिखिप्रभम्
6100004c अनुज्ञाय महाभागो मातलिं प्रत्यपूजयत्
6100005a राघवेणाभ्यनुज्ञातो मातलिः शक्रसारथिः
6100005c दिव्यं तं रथमास्थाय दिवमेवारुरोह सः
6100006a तस्मिंस्तु दिवमारूढे सुरसारथिसत्तमे
6100006c राघवः परमप्रीतः सुग्रीवं परिषस्वजे
6100007a परिष्वज्य च सुग्रीवं लक्ष्मणेनाभिवादितः
6100007c पूज्यमानो हरिश्रेष्ठैराजगाम बलालयम्
6100008a अब्रवीच्च तदा रामः समीपपरिवर्तिनम्
6100008c सौमित्रिं सत्त्वसंपन्नं लक्ष्मणं दीप्ततेजसं
6100009a विभीषणमिमं सौम्य लङ्कायामभिषेचय
6100009c अनुरक्तं च भक्तं च मम चैवोपकारिणम्
6100010a एष मे परमः कामो यदिमं रावणानुजम्
6100010c लङ्कायां सौम्य पश्येयमभिषिक्तं विभीषणम्
6100011a एवमुक्तस्तु सौमित्री राघवेण महात्मना
6100011c तथेत्युक्त्वा तु संहृष्टः सौवर्णं घटमाददे
6100012a घटेन तेन सौमित्रिरभ्यषिञ्चद्विभीषणम्
6100012c लङ्कायां रक्षसां मध्ये राजानं रामशासनात्
6100013a अभ्यषिञ्चत्स धर्मात्मा शुद्धात्मानं विभीषणम्
6100013c तस्यामात्या जहृषिरे भक्ता ये चास्य राक्षसाः
6100014a दृष्ट्वाभिषिक्तं लङ्कायां राक्षसेन्द्रं विभीषणम्
6100014c राघवः परमां प्रीतिं जगाम सहलक्ष्मणः
6100015a स तद्राज्यं महत्प्राप्य रामदत्तं विभीषणः
6100015c प्रकृतीः सान्त्वयित्वा च ततो राममुपागमत्
6100016a अक्षतान्मोदकाँल्लाजान्दिव्याः सुमनसस्तथा
6100016c आजह्रुरथ संहृष्टाः पौरास्तस्मै निशाचराः
6100017a स तान्गृहीत्वा दुर्धर्षो राघवाय न्यवेदयत्
6100017c मङ्गल्यं मङ्गलं सर्वं लक्ष्मणाय च वीर्यवान्
6100018a कृतकार्यं समृद्धार्थं दृष्ट्वा रामो विभीषणम्
6100018c प्रतिजग्राह तत्सर्वं तस्यैव प्रियकाम्यया
6100019a ततः शैलोपमं वीरं प्राञ्जलिं पार्श्वतः स्थितम्
6100019c अब्रवीद्राघवो वाक्यं हनूमन्तं प्लवंगमम्
6100020a अनुमान्य महाराजमिमं सौम्य विभीषणम्
6100020c प्रविश्य रावणगृहं विनयेनोपसृत्य च
6100021a वैदेह्या मां कुशलिनं ससुग्रीवं सलक्ष्मणम्
6100021c आचक्ष्व जयतां श्रेष्ठ रावणं च मया हतम्
6100022a प्रियमेतदुदाहृत्य मैथिल्यास्त्वं हरीश्वर
6100022c प्रतिगृह्य च संदेशमुपावर्तितुमर्हसि
6101001a इति प्रतिसमादिष्टो हनूमान्मारुतात्मजः
6101001c प्रविवेश पुरीं लङ्कां पूज्यमानो निशाचरैः
6101002a प्रविश्य तु महातेजा रावणस्य निवेशनम्
6101002c ददर्श शशिना हीनां सातङ्कामिव रोहिणीम्
6101003a निभृतः प्रणतः प्रह्वः सोऽभिगम्याभिवाद्य च
6101003c रामस्य वचनं सर्वमाख्यातुमुपचक्रमे
6101004a वैदेहि कुशली रामः ससुग्रीवः सलक्ष्मणः
6101004c कुशलं चाह सिद्धार्थो हतशत्रुररिंदमः
6101005a विभीषणसहायेन रामेण हरिभिः सह
6101005c निहतो रावणो देवि लक्ष्मणस्य नयेन च
6101006a पृष्ट्वा च कुशलं रामो वीरस्त्वां रघुनन्दनः
6101006c अब्रवीत्परमप्रीतः कृतार्थेनान्तरात्मना
6101007a प्रियमाख्यामि ते देवि त्वां तु भूयः सभाजये
6101007c दिष्ट्या जीवसि धर्मज्ञे जयेन मम संयुगे
6101008a लब्धो नो विजयः सीते स्वस्था भव गतव्यथा
6101008c रावणः स हतः शत्रुर्लङ्का चेयं वशे स्थिता
6101009a मया ह्यलब्धनिद्रेण धृतेन तव निर्जये
6101009c प्रतिज्ञैषा विनिस्तीर्णा बद्ध्वा सेतुं महोदधौ
6101010a संभ्रमश्च न कर्तव्यो वर्तन्त्या रावणालये
6101010c विभीषणविधेयं हि लङ्कैश्वर्यमिदं कृतम्
6101011a तदाश्वसिहि विश्वस्ता स्वगृहे परिवर्तसे
6101011c अयं चाभ्येति संहृष्टस्त्वद्दर्शनसमुत्सुकः
6101012a एवमुक्ता समुत्पत्य सीता शशिनिभानना
6101012c प्रहर्षेणावरुद्धा सा व्याजहार न किंचन
6101013a अब्रवीच्च हरिश्रेष्ठः सीतामप्रतिजल्पतीम्
6101013c किं त्वं चिन्तयसे देवि किं च मां नाभिभाषसे
6101014a एवमुक्ता हनुमता सीता धर्मे व्यवस्थिता
6101014c अब्रवीत्परमप्रीता हर्षगद्गदया गिरा
6101015a प्रियमेतदुपश्रुत्य भर्तुर्विजयसंश्रितम्
6101015c प्रहर्षवशमापन्ना निर्वाक्यास्मि क्षणान्तरम्
6101016a न हि पश्यामि सदृशं चिन्तयन्ती प्लवंगम
6101016c मत्प्रियाख्यानकस्येह तव प्रत्यभिनन्दनम्
6101017a न च पश्यामि तत्सौम्य पृथिव्यामपि वानर
6101017c सदृशं मत्प्रियाख्याने तव दातुं भवेत्समम्
6101018a हिरण्यं वा सुवर्णं वा रत्नानि विविधानि च
6101018c राज्यं वा त्रिषु लोकेषु नैतदर्हति भाषितुम्
6101019a एवमुक्तस्तु वैदेह्या प्रत्युवाच प्लवंगमः
6101019c प्रगृहीताञ्जलिर्वाक्यं सीतायाः प्रमुखे स्थितः
6101020a भर्तुः प्रियहिते युक्ते भर्तुर्विजयकाङ्क्षिणि
6101020c स्निग्धमेवंविधं वाक्यं त्वमेवार्हसि भाषितुम्
6101021a तवैतद्वचनं सौम्ये सारवत्स्निग्धमेव च
6101021c रत्नौघाद्विविधाच्चापि देवराज्याद्विशिष्यते
6101022a अर्थतश्च मया प्राप्ता देवराज्यादयो गुणाः
6101022c हतशत्रुं विजयिनं रामं पश्यामि यत्स्थितम्
6101023a इमास्तु खलु राक्षस्यो यदि त्वमनुमन्यसे
6101023c हन्तुमिच्छाम्यहं सर्वा याभिस्त्वं तर्जिता पुरा
6101024a क्लिश्यन्तीं पतिदेवां त्वामशोकवनिकां गताम्
6101024c घोररूपसमाचाराः क्रूराः क्रूरतरेक्षणाः
6101025a राक्षस्यो दारुणकथा वरमेतं प्रयच्छ मे
6101025c इच्छामि विविधैर्घातैर्हन्तुमेताः सुदारुणाः
6101026a मुष्टिभिः पाणिभिश्चैव चरणैश्चैव शोभने
6101026c घोरैर्जानुप्रहारैश्च दशनानां च पातनैः
6101027a भक्षणैः कर्णनासानां केशानां लुञ्चनैस्तथा
6101027c भृशं शुष्कमुखीभिश्च दारुणैर्लङ्घनैर्हतैः
6101028a एवंप्रकारैर्बहुभिर्विप्रकारैर्यशस्विनि
6101028c हन्तुमिच्छाम्यहं देवि तवेमाः कृतकिल्बिषाः
6101029a एवमुक्ता महुमता वैदेही जनकात्मजा
6101029c उवाच धर्मसहितं हनूमन्तं यशस्विनी
6101030a राजसंश्रयवश्यानां कुर्वतीनां पराज्ञया
6101030c विधेयानां च दासीनां कः कुप्येद्वानरोत्तम
6101031a भाग्यवैषम्ययोगेन पुरा दुश्चरितेन च
6101031c मयैतत्प्राप्यते सर्वं स्वकृतं ह्युपभुज्यते
6101032a प्राप्तव्यं तु दशायोगान्मयैतदिति निश्चितम्
6101032c दासीनां रावणस्याहं मर्षयामीह दुर्बला
6101033a आज्ञप्ता रावणेनैता राक्षस्यो मामतर्जयन्
6101033c हते तस्मिन्न कुर्युर्हि तर्जनं वानरोत्तम
6101034a अयं व्याघ्रसमीपे तु पुराणो धर्मसंहितः
6101034c ऋक्षेण गीतः श्लोको मे तं निबोध प्लवंगम
6101035a न परः पापमादत्ते परेषां पापकर्मणाम्
6101035c समयो रक्षितव्यस्तु सन्तश्चारित्रभूषणाः
6101036a पापानां वा शुभानां वा वधार्हाणां प्लवंगम
6101036c कार्यं कारुण्यमार्येण न कश्चिन्नापराध्यति
6101037a लोकहिंसाविहाराणां रक्षसां कामरूपिणम्
6101037c कुर्वतामपि पापानि नैव कार्यमशोभनम्
6101038a एवमुक्तस्तु हनुमान्सीतया वाक्यकोविदः
6101038c प्रत्युवाच ततः सीतां रामपत्नीं यशस्विनीम्
6101039a युक्ता रामस्य भवती धर्मपत्नी यशस्विनी
6101039c प्रतिसंदिश मां देवि गमिष्ये यत्र राघवः
6101040a एवमुक्ता हनुमता वैदेही जनकात्मजा
6101040c अब्रवीद्द्रष्टुमिच्छामि भर्तारं वानरोत्तम
6101041a तस्यास्तद्वचनं श्रुत्वा हनुमान्पवनात्मजः
6101041c हर्षयन्मैथिलीं वाक्यमुवाचेदं महाद्युतिः
6101042a पूर्णचन्द्राननं रामं द्रक्ष्यस्यार्ये सलक्ष्मणम्
6101042c स्थिरमित्रं हतामित्रं शचीव त्रिदशेश्वरम्
6101043a तामेवमुक्त्वा राजन्तीं सीतां साक्षादिव श्रियम्
6101043c आजगाम महावेगो हनूमान्यत्र राघवः
6102001a स उवाच महाप्रज्ञमभिगम्य प्लवंगमः
6102001c रामं वचनमर्थज्ञो वरं सर्वधनुष्मताम्
6102002a यन्निमित्तोऽयमारम्भः कर्मणां च फलोदयः
6102002c तां देवीं शोकसंतप्तां मैथिलीं द्रष्टुमर्हसि
6102003a सा हि शोकसमाविष्टा बाष्पपर्याकुलेक्षणा
6102003c मैथिली विजयं श्रुत्वा तव हर्षमुपागमत्
6102004a पूर्वकात्प्रत्ययाच्चाहमुक्तो विश्वस्तया तया
6102004c भर्तारं द्रष्टुमिच्छामि कृतार्थं सहलक्ष्मणम्
6102005a एवमुक्तो हनुमता रामो धर्मभृतां वरः
6102005c अगच्छत्सहसा ध्यानमासीद्बाष्पपरिप्लुतः
6102006a दीर्घमुष्णं च निश्वस्य मेदिनीमवलोकयन्
6102006c उवाच मेघसंकाशं विभीषणमुपस्थितम्
6102007a दिव्याङ्गरागां वैदेहीं दिव्याभरणभूषिताम्
6102007c इह सीतां शिरःस्नातामुपस्थापय माचिरम्
6102008a एवमुक्तस्तु रामेण त्वरमाणो विभीषणः
6102008c प्रविश्यान्तःपुरं सीतां स्त्रीभिः स्वाभिरचोदयत्
6102009a दिव्याङ्गरागा वैदेही दिव्याभरणभूषिता
6102009c यानमारोह भद्रं ते भर्ता त्वां द्रष्टुमिच्छति
6102010a एवमुक्ता तु वैदेही प्रत्युवाच विभीषणम्
6102010c अस्नाता द्रष्टुमिच्छामि भर्तारं राक्षसाधिप
6102011a तस्यास्तद्वचनं श्रुत्वा प्रत्युवाच विभीषणः
6102011c यथाह रामो भर्ता ते तत्तथा कर्तुमर्हसि
6102012a तस्य तद्वचनं श्रुत्वा मैथिली भर्तृदेवता
6102012c भर्तृभक्तिव्रता साध्वी तथेति प्रत्यभाषत
6102013a ततः सीतां शिरःस्नातां युवतीभिरलंकृताम्
6102013c महार्हाभरणोपेतां महार्हाम्बरधारिणीम्
6102014a आरोप्य शिबिकां दीप्तां परार्ध्याम्बरसंवृताम्
6102014c रक्षोभिर्बहुभिर्गुप्तामाजहार विभीषणः
6102015a सोऽभिगम्य महात्मानं ज्ञात्वाभिध्यानमास्थितम्
6102015c प्रणतश्च प्रहृष्टश्च प्राप्तां सीतां न्यवेदयत्
6102016a तामागतामुपश्रुत्य रक्षोगृहचिरोषिताम्
6102016c हर्षो दैन्यं च रोषश्च त्रयं राघवमाविशत्
6102017a ततः पार्श्वगतं दृष्ट्वा सविमर्शं विचारयन्
6102017c विभीषणमिदं वाक्यमहृष्टो राघवोऽब्रवीत्
6102018a राक्षसाधिपते सौम्य नित्यं मद्विजये रत
6102018c वैदेही संनिकर्षं मे शीघ्रं समुपगच्छतु
6102019a स तद्वचनमाज्ञाय राघवस्य विभीषणः
6102019c तूर्णमुत्सारणे यत्नं कारयामास सर्वतः
6102020a कञ्चुकोष्णीषिणस्तत्र वेत्रझर्झरपाणयः
6102020c उत्सारयन्तः पुरुषाः समन्तात्परिचक्रमुः
6102021a ऋक्षाणां वानराणां च राक्षसानां च सर्वतः
6102021c वृन्दान्युत्सार्यमाणानि दूरमुत्ससृजुस्ततः
6102022a तेषामुत्सार्यमाणानां सर्वेषां ध्वनिरुत्थितः
6102022c वायुनोद्वर्तमानस्य सागरस्येव निस्वनः
6102023a उत्सार्यमाणांस्तान्दृष्ट्वा समन्ताज्जातसंभ्रमान्
6102023c दाक्षिण्यात्तदमर्षाच्च वारयामास राघवः
6102024a संरब्धश्चाब्रवीद्रामश्चक्षुषा प्रदहन्निव
6102024c विभीषणं महाप्राज्ञं सोपालम्भमिदं वचः
6102025a किमर्थं मामनादृत्य कृश्यतेऽयं त्वया जनः
6102025c निवर्तयैनमुद्योगं जनोऽयं स्वजनो मम
6102026a न गृहाणि न वस्त्राणि न प्राकारास्तिरस्क्रियाः
6102026c नेदृशा राजसत्कारा वृत्तमावरणं स्त्रियः
6102027a व्यसनेषु न कृच्छ्रेषु न युद्धे न स्वयंवरे
6102027c न क्रतौ नो विवाहे च दर्शनं दुष्यते स्त्रियः
6102028a सैषा युद्धगता चैव कृच्छ्रे महति च स्थिता
6102028c दर्शनेऽस्या न दोषः स्यान्मत्समीपे विशेषतः
6102029a तदानय समीपं मे शीघ्रमेनां विभीषण
6102029c सीता पश्यतु मामेषा सुहृद्गणवृतं स्थितम्
6102030a एवमुक्तस्तु रामेण सविमर्शो विभीषणः
6102030c रामस्योपानयत्सीतां संनिकर्षं विनीतवत्
6102031a ततो लक्ष्मणसुग्रीवौ हनूमांश्च प्लवंगमः
6102031c निशम्य वाक्यं रामस्य बभूवुर्व्यथिता भृशम्
6102032a कलत्रनिरपेक्षैश्च इङ्गितैरस्य दारुणैः
6102032c अप्रीतमिव सीतायां तर्कयन्ति स्म राघवम्
6102033a लज्जया त्ववलीयन्ती स्वेषु गात्रेषु मैथिली
6102033c विभीषणेनानुगता भर्तारं साभ्यवर्तत
6102034a सा वस्त्रसंरुद्धमुखी लज्जया जनसंसदि
6102034c रुरोदासाद्य भर्तारमार्यपुत्रेति भाषिणी
6102035a विस्मयाच्च प्रहर्षाच्च स्नेहाच्च परिदेवता
6102035c उदैक्षत मुखं भर्तुः सौम्यं सौम्यतरानना
6102036a अथ समपनुदन्मनःक्लमं सा; सुचिरमदृष्टमुदीक्ष्य वै प्रियस्य
6102036c वदनमुदितपूर्णचन्द्रकान्तं; विमलशशाङ्कनिभानना तदासीत्
6103001a तां तु पार्श्वे स्थितां प्रह्वां रामः संप्रेक्ष्य मैथिलीम्
6103001c हृदयान्तर्गतक्रोधो व्याहर्तुमुपचक्रमे
6103002a एषासि निर्जिता भद्रे शत्रुं जित्वा मया रणे
6103002c पौरुषाद्यदनुष्ठेयं तदेतदुपपादितम्
6103003a गतोऽस्म्यन्तममर्षस्य धर्षणा संप्रमार्जिता
6103003c अवमानश्च शत्रुश्च मया युगपदुद्धृतौ
6103004a अद्य मे पौरुषं दृष्टमद्य मे सफलः श्रमः
6103004c अद्य तीर्णप्रतिज्ञत्वात्प्रभवामीह चात्मनः
6103005a या त्वं विरहिता नीता चलचित्तेन रक्षसा
6103005c दैवसंपादितो दोषो मानुषेण मया जितः
6103006a संप्राप्तमवमानं यस्तेजसा न प्रमार्जति
6103006c कस्तस्य पुरुषार्थोऽस्ति पुरुषस्याल्पतेजसः
6103007a लङ्घनं च समुद्रस्य लङ्कायाश्चावमर्दनम्
6103007c सफलं तस्य तच्छ्लाघ्यमद्य कर्म हनूमतः
6103008a युद्धे विक्रमतश्चैव हितं मन्त्रयतश्च मे
6103008c सुग्रीवस्य ससैन्यस्य सफलोऽद्य परिश्रमः
6103009a निर्गुणं भ्रातरं त्यक्त्वा यो मां स्वयमुपस्थितः
6103009c विभीषणस्य भक्तस्य सफलोऽद्य परिश्रमः
6103010a इत्येवं ब्रुवतस्तस्य सीता रामस्य तद्वचः
6103010c मृगीवोत्फुल्लनयना बभूवाश्रुपरिप्लुता
6103011a पश्यतस्तां तु रामस्य भूयः क्रोधोऽभ्यवर्तत
6103011c प्रभूताज्यावसिक्तस्य पावकस्येव दीप्यतः
6103012a स बद्ध्वा भ्रुकुटिं वक्त्रे तिर्यक्प्रेक्षितलोचनः
6103012c अब्रवीत्परुषं सीतां मध्ये वानररक्षसाम्
6103013a यत्कर्तव्यं मनुष्येण धर्षणां परिमार्जता
6103013c तत्कृतं सकलं सीते शत्रुहस्तादमर्षणात्
6103014a निर्जिता जीवलोकस्य तपसा भावितात्मना
6103014c अगस्त्येन दुराधर्षा मुनिना दक्षिणेव दिक्
6103015a विदितश्चास्तु भद्रं ते योऽयं रणपरिश्रमः
6103015c स तीर्णः सुहृदां वीर्यान्न त्वदर्थं मया कृतः
6103016a रक्षता तु मया वृत्तमपवादं च सर्वशः
6103016c प्रख्यातस्यात्मवंशस्य न्यङ्गं च परिमार्जता
6103017a प्राप्तचारित्रसंदेहा मम प्रतिमुखे स्थिता
6103017c दीपो नेत्रातुरस्येव प्रतिकूलासि मे दृढम्
6103018a तद्गच्छ ह्यभ्यनुज्ञाता यतेष्टं जनकात्मजे
6103018c एता दश दिशो भद्रे कार्यमस्ति न मे त्वया
6103019a कः पुमान्हि कुले जातः स्त्रियं परगृहोषिताम्
6103019c तेजस्वि पुनरादद्यात्सुहृल्लेखेन चेतसा
6103020a रावणाङ्कपरिभ्रष्टां दृष्टां दुष्टेन चक्षुषा
6103020c कथं त्वां पुनरादद्यां कुलं व्यपदिशन्महत्
6103021a तदर्थं निर्जिता मे त्वं यशः प्रत्याहृतं मया
6103021c नास्ति मे त्वय्यभिष्वङ्गो यथेष्टं गम्यतामितः
6103022a इति प्रव्याहृतं भद्रे मयैतत्कृतबुद्धिना
6103022c लक्ष्मणे भरते वा त्वं कुरु बुद्धिं यथासुखम्
6103023a सुग्रीवे वानरेन्द्रे वा राक्षसेन्द्रे विभीषणे
6103023c निवेशय मनः सीते यथा वा सुखमात्मनः
6103024a न हि त्वां रावणो दृष्ट्वा दिव्यरूपां मनोरमाम्
6103024c मर्षयते चिरं सीते स्वगृहे परिवर्तिनीम्
6103025a ततः प्रियार्हश्वरणा तदप्रियं; प्रियादुपश्रुत्य चिरस्य मैथिली
6103025c मुमोच बाष्पं सुभृशं प्रवेपिता; गजेन्द्रहस्ताभिहतेव वल्लरी
6104001a एवमुक्ता तु वैदेही परुषं लोमहर्षणम्
6104001c राघवेण सरोषेण भृशं प्रव्यथिताभवत्
6104002a सा तदश्रुतपूर्वं हि जने महति मैथिली
6104002c श्रुत्वा भर्तृवचो रूक्षं लज्जया व्रीडिताभवत्
6104003a प्रविशन्तीव गात्राणि स्वान्येव जनकात्मजा
6104003c वाक्शल्यैस्तैः सशल्येव भृशमश्रूण्यवर्तयत्
6104004a ततो बाष्पपरिक्लिष्टं प्रमार्जन्ती स्वमाननम्
6104004c शनैर्गद्गदया वाचा भर्तारमिदमब्रवीत्
6104005a किं मामसदृशं वाक्यमीदृशं श्रोत्रदारुणम्
6104005c रूक्षं श्रावयसे वीर प्राकृतः प्राकृतामिव
6104006a न तथास्मि महाबाहो यथा त्वमवगच्छसि
6104006c प्रत्ययं गच्छ मे स्वेन चारित्रेणैव ते शपे
6104007a पृथक्स्त्रीणां प्रचारेण जातिं त्वं परिशङ्कसे
6104007c परित्यजेमां शङ्कां तु यदि तेऽहं परीक्षिता
6104008a यद्यहं गात्रसंस्पर्शं गतास्मि विवशा प्रभो
6104008c कामकारो न मे तत्र दैवं तत्रापराध्यति
6104009a मदधीनं तु यत्तन्मे हृदयं त्वयि वर्तते
6104009c पराधीनेषु गात्रेषु किं करिष्याम्यनीश्वरा
6104010a सहसंवृद्धभावाच्च संसर्गेण च मानद
6104010c यद्यहं ते न विज्ञाता हता तेनास्मि शाश्वतम्
6104011a प्रेषितस्ते यदा वीरो हनूमानवलोककः
6104011c लङ्कास्थाहं त्वया वीर किं तदा न विसर्जिता
6104012a प्रत्यक्षं वानरेन्द्रस्य त्वद्वाक्यसमनन्तरम्
6104012c त्वया संत्यक्तया वीर त्यक्तं स्याज्जीवितं मया
6104013a न वृथा ते श्रमोऽयं स्यात्संशये न्यस्य जीवितम्
6104013c सुहृज्जनपरिक्लेशो न चायं निष्फलस्तव
6104014a त्वया तु नरशार्दूल क्रोधमेवानुवर्तता
6104014c लघुनेव मनुष्येण स्त्रीत्वमेव पुरस्कृतम्
6104015a अपदेशेन जनकान्नोत्पत्तिर्वसुधातलात्
6104015c मम वृत्तं च वृत्तज्ञ बहु ते न पुरस्कृतम्
6104016a न प्रमाणीकृतः पाणिर्बाल्ये बालेन पीडितः
6104016c मम भक्तिश्च शीलं च सर्वं ते पृष्ठतः कृतम्
6104017a एवं ब्रुवाणा रुदती बाष्पगद्गदभाषिणी
6104017c अब्रवील्लक्ष्मणं सीता दीनं ध्यानपरं स्थितम्
6104018a चितां मे कुरु सौमित्रे व्यसनस्यास्य भेषजम्
6104018c मिथ्यापवादोपहता नाहं जीवितुमुत्सहे
6104019a अप्रीतस्य गुणैर्भर्तुस्त्यक्तया जनसंसदि
6104019c या क्षमा मे गतिर्गन्तुं प्रवेक्ष्ये हव्यवाहनम्
6104020a एवमुक्तस्तु वैदेह्या लक्ष्मणः परवीरहा
6104020c अमर्षवशमापन्नो राघवाननमैक्षत
6104021a स विज्ञाय मनश्छन्दं रामस्याकारसूचितम्
6104021c चितां चकार सौमित्रिर्मते रामस्य वीर्यवान्
6104022a अधोमुखं ततो रामं शनैः कृत्वा प्रदक्षिणम्
6104022c उपासर्पत वैदेही दीप्यमानं हुताशनम्
6104023a प्रणम्य देवताभ्यश्च ब्राह्मणेभ्यश्च मैथिली
6104023c बद्धाञ्जलिपुटा चेदमुवाचाग्निसमीपतः
6104024a यथा मे हृदयं नित्यं नापसर्पति राघवात्
6104024c तथा लोकस्य साक्षी मां सर्वतः पातु पावकः
6104025a एवमुक्त्वा तु वैदेही परिक्रम्य हुताशनम्
6104025c विवेश ज्वलनं दीप्तं निःसङ्गेनान्तरात्मना
6104026a जनः स सुमहांस्तत्र बालवृद्धसमाकुलः
6104026c ददर्श मैथिलीं तत्र प्रविशन्तीं हुताशनम्
6104027a तस्यामग्निं विशन्त्यां तु हाहेति विपुलः स्वनः
6104027c रक्षसां वानराणां च संबभूवाद्भुतोपमः
6105001a ततो वैश्रवणो राजा यमश्चामित्रकर्शनः
6105001c सहस्राक्षो महेन्द्रश्च वरुणश्च परंतपः
6105002a षडर्धनयनः श्रीमान्महादेवो वृषध्वजः
6105002c कर्ता सर्वस्य लोकस्य ब्रह्मा ब्रह्मविदां वरः
6105003a एते सर्वे समागम्य विमानैः सूर्यसंनिभैः
6105003c आगम्य नगरीं लङ्कामभिजग्मुश्च राघवम्
6105004a ततः सहस्ताभरणान्प्रगृह्य विपुलान्भुजान्
6105004c अब्रुवंस्त्रिदशश्रेष्ठाः प्राञ्जलिं राघवं स्थितम्
6105005a कर्ता सर्वस्य लोकस्य श्रेष्ठो ज्ञानवतां वरः
6105005c उपेक्षसे कथं सीतां पतन्तीं हव्यवाहने
6105005e कथं देवगणश्रेष्ठमात्मानं नावबुध्यसे
6105006a ऋतधामा वसुः पूर्वं वसूनां च प्रजापतिः
6105006c त्वं त्रयाणां हि लोकानामादिकर्ता स्वयंप्रभुः
6105007a रुद्राणामष्टमो रुद्रः साध्यानामपि पञ्चमः
6105007c अश्विनौ चापि ते कर्णौ चन्द्रसूर्यौ च चक्षुषी
6105008a अन्ते चादौ च लोकानां दृश्यसे त्वं परंतप
6105008c उपेक्षसे च वैदेहीं मानुषः प्राकृतो यथा
6105009a इत्युक्तो लोकपालैस्तैः स्वामी लोकस्य राघवः
6105009c अब्रवीत्त्रिदशश्रेष्ठान्रामो धर्मभृतां वरः
6105010a आत्मानं मानुषं मन्ये रामं दशरथात्मजम्
6105010c योऽहं यस्य यतश्चाहं भगवांस्तद्ब्रवीतु मे
6105011a इति ब्रुवाणं काकुत्स्थं ब्रह्मा ब्रह्मविदां वरः
6105011c अब्रवीच्छृणु मे राम सत्यं सत्यपराक्रम
6105012a भवान्नारायणो देवः श्रीमांश्चक्रायुधो विभुः
6105012c एकशृङ्गो वराहस्त्वं भूतभव्यसपत्नजित्
6105013a अक्षरं ब्रह्मसत्यं च मध्ये चान्ते च राघव
6105013c लोकानां त्वं परो धर्मो विष्वक्सेनश्चतुर्भुजः
6105014a शार्ङ्गधन्वा हृषीकेशः पुरुषः पुरुषोत्तमः
6105014c अजितः खड्गधृग्विष्णुः कृष्णश्चैव बृहद्बलः
6105015a सेनानीर्ग्रामणीश्च त्वं बुद्धिः सत्त्वं क्षमा दमः
6105015c प्रभवश्चाप्ययश्च त्वमुपेन्द्रो मधुसूदनः
6105016a इन्द्रकर्मा महेन्द्रस्त्वं पद्मनाभो रणान्तकृत्
6105016c शरण्यं शरणं च त्वामाहुर्दिव्या महर्षयः
6105017a सहस्रशृङ्गो वेदात्मा शतजिह्वो महर्षभः
6105017c त्वं यज्ञस्त्वं वषट्कारस्त्वमोंकारः परंतप
6105018a प्रभवं निधनं वा ते न विदुः को भवानिति
6105018c दृश्यसे सर्वभूतेषु ब्राह्मणेषु च गोषु च
6105019a दिक्षु सर्वासु गगने पर्वतेषु वनेषु च
6105019c सहस्रचरणः श्रीमाञ्शतशीर्षः सहस्रधृक्
6105020a त्वं धारयसि भूतानि वसुधां च सपर्वताम्
6105020c अन्ते पृथिव्याः सलिले दृश्यसे त्वं महोरगः
6105021a त्रीँल्लोकान्धारयन्राम देवगन्धर्वदानवान्
6105021c अहं ते हृदयं राम जिह्वा देवी सरस्वती
6105022a देवा गात्रेषु लोमानि निर्मिता ब्रह्मणा प्रभो
6105022c निमेषस्तेऽभवद्रात्रिरुन्मेषस्तेऽभवद्दिवा
6105023a संस्कारास्तेऽभवन्वेदा न तदस्ति त्वया विना
6105023c जगत्सर्वं शरीरं ते स्थैर्यं ते वसुधातलम्
6105024a अग्निः कोपः प्रसादस्ते सोमः श्रीवत्सलक्षण
6105024c त्वया लोकास्त्रयः क्रान्ताः पुराणे विक्रमैस्त्रिभिः
6105025a महेन्द्रश्च कृतो राजा बलिं बद्ध्वा महासुरम्
6105025c सीता लक्ष्मीर्भवान्विष्णुर्देवः कृष्णः प्रजापतिः
6105026a वधार्थं रावणस्येह प्रविष्टो मानुषीं तनुम्
6105026c तदिदं नः कृतं कार्यं त्वया धर्मभृतां वर
6105027a निहतो रावणो राम प्रहृष्टो दिवमाक्रम
6105027c अमोघं बलवीर्यं ते अमोघस्ते पराक्रमः
6105028a अमोघास्ते भविष्यन्ति भक्तिमन्तश्च ये नराः
6105028c ये त्वां देवं ध्रुवं भक्ताः पुराणं पुरुषोत्तमम्
6105029a ये नराः कीर्तयिष्यन्ति नास्ति तेषां पराभवः
6106001a एतच्छ्रुत्वा शुभं वाक्यं पितामहसमीरितम्
6106001c अङ्केनादाय वैदेहीमुत्पपात विभावसुः
6106002a तरुणादित्यसंकाशां तप्तकाञ्चनभूषणाम्
6106002c रक्ताम्बरधरां बालां नीलकुञ्चितमूर्धजाम्
6106003a अक्लिष्टमाल्याभरणां तथा रूपां मनस्विनीम्
6106003c ददौ रामाय वैदेहीमङ्के कृत्वा विभावसुः
6106004a अब्रवीच्च तदा रामं साक्षी लोकस्य पावकः
6106004c एषा ते राम वैदेही पापमस्या न विद्यते
6106005a नैव वाचा न मनसा नानुध्यानान्न चक्षुषा
6106005c सुवृत्ता वृत्तशौण्डीरा न त्वामतिचचार ह
6106006a रावणेनापनीतैषा वीर्योत्सिक्तेन रक्षसा
6106006c त्वया विरहिता दीना विवशा निर्जनाद्वनात्
6106007a रुद्धा चान्तःपुरे गुप्ता त्वक्चित्ता त्वत्परायणा
6106007c रक्षिता राक्षसी संघैर्विकृतैर्घोरदर्शनैः
6106008a प्रलोभ्यमाना विविधं भर्त्स्यमाना च मैथिली
6106008c नाचिन्तयत तद्रक्षस्त्वद्गतेनान्तरात्मना
6106009a विशुद्धभावां निष्पापां प्रतिगृह्णीष्व राघव
6106009c न किंचिदभिधातव्यमहमाज्ञापयामि ते
6106010a एवमुक्तो महातेजा धृतिमान्दृढविक्रमः
6106010c अब्रवीत्त्रिदशश्रेष्ठं रामो धर्मभृतां वरः
6106011a अवश्यं त्रिषु लोकेषु सीता पावनमर्हति
6106011c दीर्घकालोषिता चेयं रावणान्तःपुरे शुभा
6106012a बालिशः खलु कामात्मा रामो दशरथात्मजः
6106012c इति वक्ष्यन्ति मां सन्तो जानकीमविशोध्य हि
6106013a अनन्यहृदयां भक्तां मच्चित्तपरिरक्षणीम्
6106013c अहमप्यवगच्छामि मैथिलीं जनकात्मजाम्
6106014a प्रत्ययार्थं तु लोकानां त्रयाणां सत्यसंश्रयः
6106014c उपेक्षे चापि वैदेहीं प्रविशन्तीं हुताशनम्
6106015a इमामपि विशालाक्षीं रक्षितां स्वेन तेजसा
6106015c रावणो नातिवर्तेत वेलामिव महोदधिः
6106016a न हि शक्तः स दुष्टात्मा मनसापि हि मैथिलीम्
6106016c प्रधर्षयितुमप्राप्तां दीप्तामग्निशिखामिव
6106017a नेयमर्हति चैश्वर्यं रावणान्तःपुरे शुभा
6106017c अनन्या हि मया सीतां भास्करेण प्रभा यथा
6106018a विशुद्धा त्रिषु लोकेषु मैथिली जनकात्मजा
6106018c न हि हातुमियं शक्या कीर्तिरात्मवता यथा
6106019a अवश्यं च मया कार्यं सर्वेषां वो वचो हितम्
6106019c स्निग्धानां लोकमान्यानामेवं च ब्रुवतां हितम्
6106020a इतीदमुक्त्वा वचनं महाबलैः; प्रशस्यमानः स्वकृतेन कर्मणा
6106020c समेत्य रामः प्रियया महाबलः; सुखं सुखार्होऽनुबभूव राघवः
6107001a एतच्छ्रुत्वा शुभं वाक्यं राघवेण सुभाषितम्
6107001c इदं शुभतरं वाक्यं व्याजहार महेश्वरः
6107002a पुष्कराक्ष महाबाहो महावक्षः परंतप
6107002c दिष्ट्या कृतमिदं कर्म त्वया शस्त्रभृतां वर
6107003a दिष्ट्या सर्वस्य लोकस्य प्रवृद्धं दारुणं तमः
6107003c अपावृत्तं त्वया संख्ये राम रावणजं भयम्
6107004a आश्वास्य भरतं दीनं कौसल्यां च यशस्विनीम्
6107004c कैकेयीं च सुमित्रां च दृष्ट्वा लक्ष्मणमातरम्
6107005a प्राप्य राज्यमयोध्यायां नन्दयित्वा सुहृज्जनम्
6107005c इक्ष्वाकूणां कुले वंशं स्थापयित्वा महाबल
6107006a इष्ट्वा तुरगमेधेन प्राप्य चानुत्तमं यशः
6107006c ब्राह्मणेभ्यो धनं दत्त्वा त्रिदिवं गन्तुमर्हसि
6107007a एष राजा विमानस्थः पिता दशरथस्तव
6107007c काकुत्स्थ मानुषे लोके गुरुस्तव महायशाः
6107008a इन्द्रलोकं गतः श्रीमांस्त्वया पुत्रेण तारितः
6107008c लक्ष्मणेन सह भ्रात्रा त्वमेनमभिवादय
6107009a महादेववचः श्रुत्वा काकुत्स्थः सहलक्ष्मणः
6107009c विमानशिखरस्थस्य प्रणाममकरोत्पितुः
6107010a दीप्यमानं स्वयां लक्ष्म्या विरजोऽम्बरधारिणम्
6107010c लक्ष्मणेन सह भ्रात्रा ददर्श पितरं प्रभुः
6107011a हर्षेण महताविष्टो विमानस्थो महीपतिः
6107011c प्राणैः प्रियतरं दृष्ट्वा पुत्रं दशरथस्तदा
6107012a आरोप्याङ्कं महाबाहुर्वरासनगतः प्रभुः
6107012c बाहुभ्यां संपरिष्वज्य ततो वाक्यं समाददे
6107013a न मे स्वर्गो बहुमतः संमानश्च सुरर्षिभिः
6107013c त्वया राम विहीनस्य सत्यं प्रतिशृणोमि ते
6107014a कैकेय्या यानि चोक्तानि वाक्यानि वदतां वर
6107014c तव प्रव्राजनार्थानि स्थितानि हृदये मम
6107015a त्वां तु दृष्ट्वा कुशलिनं परिष्वज्य सलक्ष्मणम्
6107015c अद्य दुःखाद्विमुक्तोऽस्मि नीहारादिव भास्करः
6107016a तारितोऽहं त्वया पुत्र सुपुत्रेण महात्मना
6107016c अष्टावक्रेण धर्मात्मा तारितो ब्राह्मणो यथा
6107017a इदानीं च विजानामि यथा सौम्य सुरेश्वरैः
6107017c वधार्थं रावणस्येह विहितं पुरुषोत्तमम्
6107018a सिद्धार्था खलु कौसल्या या त्वां राम गृहं गतम्
6107018c वनान्निवृत्तं संहृष्टा द्रक्ष्यते शत्रुसूदन
6107019a सिद्धार्थाः खलु ते राम नरा ये त्वां पुरीं गतम्
6107019c जलार्द्रमभिषिक्तं च द्रक्ष्यन्ति वसुधाधिपम्
6107020a अनुरक्तेन बलिना शुचिना धर्मचारिणा
6107020c इच्छेयं त्वामहं द्रष्टुं भरतेन समागतम्
6107021a चतुर्दशसमाः सौम्य वने निर्यापितास्त्वया
6107021c वसता सीतया सार्धं लक्ष्मणेन च धीमता
6107022a निवृत्तवनवासोऽसि प्रतिज्ञा सफला कृता
6107022c रावणं च रणे हत्वा देवास्ते परितोषिताः
6107023a कृतं कर्म यशः श्लाघ्यं प्राप्तं ते शत्रुसूदन
6107023c भ्रातृभिः सह राज्यस्थो दीर्घमायुरवाप्नुहि
6107024a इति ब्रुवाणं राजानं रामः प्राञ्जलिरब्रवीत्
6107024c कुरु प्रसादं धर्मज्ञ कैकेय्या भरतस्य च
6107025a सपुत्रां त्वां त्यजामीति यदुक्ता कैकयी त्वया
6107025c स शापः कैकयीं घोरः सपुत्रां न स्पृशेत्प्रभो
6107026a स तथेति महाराजो राममुक्त्वा कृताञ्जलिम्
6107026c लक्ष्मणं च परिष्वज्य पुनर्वाक्यमुवाच ह
6107027a रामं शुश्रूषता भक्त्या वैदेह्या सह सीतया
6107027c कृता मम महाप्रीतिः प्राप्तं धर्मफलं च ते
6107028a धर्मं प्राप्स्यसि धर्मज्ञ यशश्च विपुलं भुवि
6107028c रामे प्रसन्ने स्वर्गं च महिमानं तथैव च
6107029a रामं शुश्रूष भद्रं ते सुमित्रानन्दवर्धन
6107029c रामः सर्वस्य लोकस्य शुभेष्वभिरतः सदा
6107030a एते सेन्द्रास्त्रयो लोकाः सिद्धाश्च परमर्षयः
6107030c अभिगम्य महात्मानमर्चन्ति पुरुषोत्तमम्
6107031a एतत्तदुक्तमव्यक्तमक्षरं ब्रह्मनिर्मितम्
6107031c देवानां हृदयं सौम्य गुह्यं रामः परंतपः
6107032a अवाप्तं धर्मचरणं यशश्च विपुलं त्वया
6107032c रामं शुश्रूषता भक्त्या वैदेह्या सह सीतया
6107033a स तथोक्त्वा महाबाहुर्लक्ष्मणं प्राञ्जलिं स्थितम्
6107033c उवाच राजा धर्मात्मा वैदेहीं वचनं शुभम्
6107034a कर्तव्यो न तु वैदेहि मन्युस्त्यागमिमं प्रति
6107034c रामेण त्वद्विशुद्ध्यर्थं कृतमेतद्धितैषिणा
6107035a न त्वं सुभ्रु समाधेया पतिशुश्रूवणं प्रति
6107035c अवश्यं तु मया वाच्यमेष ते दैवतं परम्
6107036a इति प्रतिसमादिश्य पुत्रौ सीतां तथा स्नुषाम्
6107036c इन्द्रलोकं विमानेन ययौ दशरथो ज्वलन्
6108001a प्रतिप्रयाते काकुत्स्थे महेन्द्रः पाकशासनः
6108001c अब्रवीत्परमप्रीतो राघवं प्राञ्जलिं स्थितम्
6108002a अमोघं दर्शनं राम तवास्माकं परंतप
6108002c प्रीतियुक्तोऽस्मि तेन त्वं ब्रूहि यन्मनसेच्छसि
6108003a एवमुक्तस्तु काकुत्स्थः प्रत्युवाच कृताञ्जलिः
6108003c लक्ष्मणेन सह भ्रात्रा सीतया चापि भार्यया
6108004a यदि प्रीतिः समुत्पन्ना मयि सर्वसुरेश्वर
6108004c वक्ष्यामि कुरु मे सत्यं वचनं वदतां वर
6108005a मम हेतोः पराक्रान्ता ये गता यमसादनम्
6108005c ते सर्वे जीवितं प्राप्य समुत्तिष्ठन्तु वानराः
6108006a मत्प्रियेष्वभिरक्ताश्च न मृत्युं गणयन्ति च
6108006c त्वत्प्रसादात्समेयुस्ते वरमेतदहं वृणे
6108007a नीरुजान्निर्व्रणांश्चैव संपन्नबलपौरुषान्
6108007c गोलाङ्गूलांस्तथैवर्क्षान्द्रष्टुमिच्छामि मानद
6108008a अकाले चापि मुख्यानि मूलानि च फलानि च
6108008c नद्यश्च विमलास्तत्र तिष्ठेयुर्यत्र वानराः
6108009a श्रुत्वा तु वचनं तस्य राघवस्य महात्मनः
6108009c महेन्द्रः प्रत्युवाचेदं वचनं प्रीतिलक्षणम्
6108010a महानयं वरस्तात त्वयोक्तो रघुनन्दन
6108010c समुत्थास्यन्ति हरयः सुप्ता निद्राक्षये यथा
6108011a सुहृद्भिर्बान्धवैश्चैव ज्ञातिभिः स्वजनेन च
6108011c सर्व एव समेष्यन्ति संयुक्ताः परया मुदा
6108012a अकाले पुष्पशबलाः फलवन्तश्च पादपाः
6108012c भविष्यन्ति महेष्वास नद्यश्च सलिलायुताः
6108013a सव्रणैः प्रथमं गात्रैः संवृतैर्निव्रणैः पुनः
6108013c बभूवुर्वानराः सर्वे किमेतदिति विस्मितः
6108014a काकुत्स्थं परिपूर्णार्थं दृष्ट्वा सर्वे सुरोत्तमाः
6108014c ऊचुस्ते प्रथमं स्तुत्वा स्तवार्हं सहलक्ष्मणम्
6108015a गच्छायोध्यामितो वीर विसर्जय च वानरान्
6108015c मैथिलीं सान्त्वयस्वैनामनुरक्तां तपस्विनीम्
6108016a भ्रातरं पश्य भरतं त्वच्छोकाद्व्रतचारिणम्
6108016c अभिषेचय चात्मानं पौरान्गत्वा प्रहर्षय
6108017a एवमुक्त्वा तमामन्त्र्य रामं सौमित्रिणा सह
6108017c विमानैः सूर्यसंकाशैर्हृष्टा जग्मुः सुरा दिवम्
6108018a अभिवाद्य च काकुत्स्थः सर्वांस्तांस्त्रिदशोत्तमान्
6108018c लक्ष्मणेन सह भ्रात्रा वासमाज्ञापयत्तदा
6108019a ततस्तु सा लक्ष्मणरामपालिता; महाचमूर्हृष्टजना यशस्विनी
6108019c श्रिया ज्वलन्ती विरराज सर्वतो; निशाप्रणीतेव हि शीतरश्मिना
6109001a तां रात्रिमुषितं रामं सुखोत्थितमरिंदमम्
6109001c अब्रवीत्प्राञ्जलिर्वाक्यं जयं पृष्ट्वा विभीषणः
6109002a स्नानानि चाङ्गरागाणि वस्त्राण्याभरणानि च
6109002c चन्दनानि च दिव्यानि माल्यानि विविधानि च
6109003a अलंकारविदश्चेमा नार्यः पद्मनिभेक्षणाः
6109003c उपस्थितास्त्वां विधिवत्स्नापयिष्यन्ति राघव
6109004a एवमुक्तस्तु काकुत्स्थः प्रत्युवाच विभीषणम्
6109004c हरीन्सुग्रीवमुख्यांस्त्वं स्नानेनोपनिमन्त्रय
6109005a स तु ताम्यति धर्मात्मा ममहेतोः सुखोचितः
6109005c सुकुमारो महाबाहुः कुमारः सत्यसंश्रवः
6109006a तं विना कैकेयीपुत्रं भरतं धर्मचारिणम्
6109006c न मे स्नानं बहुमतं वस्त्राण्याभरणानि च
6109007a इत एव पथा क्षिप्रं प्रतिगच्छाम तां पुरीम्
6109007c अयोध्यामायतो ह्येष पन्थाः परमदुर्गमः
6109008a एवमुक्तस्तु काकुत्स्थं प्रत्युवाच विभीषणः
6109008c अह्ना त्वां प्रापयिष्यामि तां पुरीं पार्थिवात्मज
6109009a पुष्पकं नाम भद्रं ते विमानं सूर्यसंनिभम्
6109009c मम भ्रातुः कुबेरस्य रावणेनाहृतं बलात्
6109010a तदिदं मेघसंकाशं विमानमिह तिष्ठति
6109010c तेन यास्यसि यानेन त्वमयोध्यां गजज्वरः
6109011a अहं ते यद्यनुग्राह्यो यदि स्मरसि मे गुणान्
6109011c वस तावदिह प्राज्ञ यद्यस्ति मयि सौहृदम्
6109012a लक्ष्मणेन सह भ्रात्रा वैदेह्या चापि भार्यया
6109012c अर्चितः सर्वकामैस्त्वं ततो राम गमिष्यसि
6109013a प्रीतियुक्तस्तु मे राम ससैन्यः ससुहृद्गणः
6109013c सत्क्रियां विहितां तावद्गृहाण त्वं मयोद्यताम्
6109014a प्रणयाद्बहुमानाच्च सौहृदेन च राघव
6109014c प्रसादयामि प्रेष्योऽहं न खल्वाज्ञापयामि ते
6109015a एवमुक्तस्ततो रामः प्रत्युवाच विभीषणम्
6109015c रक्षसां वानराणां च सर्वेषां चोपशृण्वताम्
6109016a पूजितोऽहं त्वया वीर साचिव्येन परंतप
6109016c सर्वात्मना च चेष्टिभिः सौहृदेनोत्तमेन च
6109017a न खल्वेतन्न कुर्यां ते वचनं राक्षसेश्वर
6109017c तं तु मे भ्रातरं द्रष्टुं भरतं त्वरते मनः
6109018a मां निवर्तयितुं योऽसौ चित्रकूटमुपागतः
6109018c शिरसा याचतो यस्य वचनं न कृतं मया
6109019a कौसल्यां च सुमित्रां च कैकेयीं च यशस्विनीम्
6109019c गुरूंश्च सुहृदश्चैव पौरांश्च तनयैः सह
6109020a उपस्थापय मे क्षिप्रं विमानं राक्षसेश्वर
6109020c कृतकार्यस्य मे वासः कथंचिदिह संमतः
6109021a अनुजानीहि मां सौम्य पूजितोऽस्मि विभीषण
6109021c मन्युर्न खलु कर्तव्यस्त्वरितस्त्वानुमानये
6109022a ततः काञ्चनचित्राङ्गं वैदूर्यमणिवेदिकम्
6109022c कूटागारैः परिक्षिप्तं सर्वतो रजतप्रभम्
6109023a पाण्डुराभिः पताकाभिर्ध्वजैश्च समलंकृतम्
6109023c शोभितं काञ्चनैर्हर्म्यैर्हेमपद्मविभूषितम्
6109024a प्रकीर्णं किङ्किणीजालैर्मुक्तामणिगवाक्षितम्
6109024c घण्टाजालैः परिक्षिप्तं सर्वतो मधुरस्वनम्
6109025a तन्मेरुशिखराकारं निर्मितं विश्वकर्मणा
6109025c बहुभिर्भूषितं हर्म्यैर्मुक्तारजतसंनिभौ
6109026a तलैः स्फटिकचित्राङ्गैर्वैदूर्यैश्च वरासनैः
6109026c महार्हास्तरणोपेतैरुपपन्नं महाधनैः
6109027a उपस्थितमनाधृष्यं तद्विमानं मनोजवम्
6109027c निवेदयित्वा रामाय तस्थौ तत्र विभीषणः
6110001a उपस्थितं तु तं दृष्ट्वा पुष्पकं पुष्पभूषितम्
6110001c अविदूरे स्थितं रामं प्रत्युवाच विभीषणः
6110002a स तु बद्धाञ्जलिः प्रह्वो विनीतो राक्षसेश्वरः
6110002c अब्रवीत्त्वरयोपेतः किं करोमीति राघवम्
6110003a तमब्रवीन्महातेजा लक्ष्मणस्योपशृण्वतः
6110003c विमृश्य राघवो वाक्यमिदं स्नेहपुरस्कृतम्
6110004a कृतप्रयत्नकर्माणो विभीषण वनौकसः
6110004c रत्नैरर्थैश्च विविभैर्भूषणैश्चाभिपूजय
6110005a सहैभिरर्दिता लङ्का निर्जिता राक्षसेश्वर
6110005c हृष्टैः प्राणभयं त्यक्त्वा संग्रामेष्वनिवर्तिभिः
6110006a एवं संमानिताश्चेमे मानार्हा मानद त्वया
6110006c भविष्यन्ति कृतज्ञेन निर्वृता हरियूथपाः
6110007a त्यागिनं संग्रहीतारं सानुक्रोशं यशस्विनम्
6110007c यतस्त्वामवगच्छन्ति ततः संबोधयामि ते
6110008a एवमुक्तस्तु रामेण वानरांस्तान्विभीषणः
6110008c रत्नार्थैः संविभागेन सर्वानेवान्वपूजयत्
6110009a ततस्तान्पूजितान्दृष्ट्वा रत्नैरर्थैश्च यूथपान्
6110009c आरुरोह ततो रामस्तद्विमानमनुत्तमम्
6110010a अङ्केनादाय वैदेहीं लज्जमानां यशस्विनीम्
6110010c लक्ष्मणेन सह भ्रात्रा विक्रान्तेन धनुष्मता
6110011a अब्रवीच्च विमानस्थः काकुत्स्थः सर्ववानरान्
6110011c सुग्रीवं च महावीर्यं राक्षसं च विभीषणम्
6110012a मित्रकार्यं कृतमिदं भवद्भिर्वानरोत्तमाः
6110012c अनुज्ञाता मया सर्वे यथेष्टं प्रतिगच्छत
6110013a यत्तु कार्यं वयस्येन सुहृदा वा परंतप
6110013c कृतं सुग्रीव तत्सर्वं भवता धर्मभीरुणा
6110013e किष्किन्धां प्रतियाह्याशु स्वसैन्येनाभिसंवृतः
6110014a स्वराज्ये वस लङ्कायां मया दत्ते विभीषण
6110014c न त्वां धर्षयितुं शक्ताः सेन्द्रा अपि दिवौकसः
6110015a अयोध्यां प्रतियास्यामि राजधानीं पितुर्मम
6110015c अभ्यनुज्ञातुमिच्छामि सर्वानामन्त्रयामि वः
6110016a एवमुक्तास्तु रामेण वानरास्ते महाबलाः
6110016c ऊचुः प्राञ्जलयो रामं राक्षसश्च विभीषणः
6110016e अयोध्यां गन्तुमिच्छामः सर्वान्नयतु नो भवान्
6110017a दृष्ट्वा त्वामभिषेकार्द्रं कौसल्यामभिवाद्य च
6110017c अचिरेणागमिष्यामः स्वान्गृहान्नृपतेः सुत
6110018a एवमुक्तस्तु धर्मात्मा वानरैः सविभीषणैः
6110018c अब्रवीद्राघवः श्रीमान्ससुग्रीवविभीषणान्
6110019a प्रियात्प्रियतरं लब्धं यदहं ससुहृज्जनः
6110019c सर्वैर्भवद्भिः सहितः प्रीतिं लप्स्ये पुरीं गतः
6110020a क्षिप्रमारोह सुग्रीव विमानं वानरैः सह
6110020c त्वमध्यारोह सामात्यो राक्षसेन्द्रविभीषण
6110021a ततस्तत्पुष्पकं दिव्यं सुग्रीवः सह सेनया
6110021c अध्यारोहत्त्वरञ्शीघ्रं सामात्यश्च विभीषणः
6110022a तेष्वारूढेषु सर्वेषु कौबेरं परमासनम्
6110022c राघवेणाभ्यनुज्ञातमुत्पपात विहायसं
6110023a ययौ तेन विमानेन हंसयुक्तेन भास्वता
6110023c प्रहृष्टश्च प्रतीतश्च बभौ रामः कुबेरवत्
6111001a अनुज्ञातं तु रामेण तद्विमानमनुत्तमम्
6111001c उत्पपात महामेघः श्वसनेनोद्धतो यथा
6111002a पातयित्वा ततश्चक्षुः सर्वतो रघुनन्दनः
6111002c अब्रवीन्मैथिलीं सीतां रामः शशिनिभाननाम्
6111003a कैलासशिखराकारे त्रिकूटशिखरे स्थिताम्
6111003c लङ्कामीक्षस्व वैदेहि निर्मितां विश्वकर्मणा
6111004a एतदायोधनं पश्य मांसशोणितकर्दमम्
6111004c हरीणां राक्षसानां च सीते विशसनं महत्
6111005a तवहेतोर्विशालाक्षि रावणो निहतो मया
6111005c कुम्भकर्णोऽत्र निहतः प्रहस्तश्च निशाचरः
6111006a लक्ष्मणेनेन्द्रजिच्चात्र रावणिर्निहतो रणे
6111006c विरूपाक्षश्च दुष्प्रेक्ष्यो महापार्श्वमहोदरौ
6111007a अकम्पनश्च निहतो बलिनोऽन्ये च राक्षसाः
6111007c त्रिशिराश्चातिकायश्च देवान्तकनरान्तकौ
6111008a अत्र मन्दोदरी नाम भार्या तं पर्यदेवयत्
6111008c सपत्नीनां सहस्रेण सास्रेण परिवारिता
6111009a एतत्तु दृश्यते तीर्थं समुद्रस्य वरानने
6111009c यत्र सागरमुत्तीर्य तां रात्रिमुषिता वयम्
6111010a एष सेतुर्मया बद्धः सागरे सलिलार्णवे
6111010c तवहेतोर्विशालाक्षि नलसेतुः सुदुष्करः
6111011a पश्य सागरमक्षोभ्यं वैदेहि वरुणालयम्
6111011c अपारमभिगर्जन्तं शङ्खशुक्तिनिषेवितम्
6111012a हिरण्यनाभं शैलेन्द्रं काञ्चनं पश्य मैथिलि
6111012c विश्रमार्थं हनुमतो भित्त्वा सागरमुत्थितम्
6111013a अत्र राक्षसराजोऽयमाजगाम विभीषणः
6111014a एषा सा दृश्यते सीते किष्किन्धा चित्रकानना
6111014c सुग्रीवस्य पुरी रम्या यत्र वाली मया हतः
6111015a दृश्यतेऽसौ महान्सीते सविद्युदिव तोयदः
6111015c ऋश्यमूको गिरिश्रेष्ठः काञ्चनैर्धातुभिर्वृतः
6111016a अत्राहं वानरेन्द्रेण सुग्रीवेण समागतः
6111016c समयश्च कृतः सीते वधार्थं वालिनो मया
6111017a एषा सा दृश्यते पम्पा नलिनी चित्रकानना
6111017c त्वया विहीनो यत्राहं विललाप सुदुःखितः
6111018a अस्यास्तीरे मया दृष्टा शबरी धर्मचारिणी
6111018c अत्र योजनबाहुश्च कबन्धो निहतो मया
6111019a दृश्यतेऽसौ जनस्थाने सीते श्रीमान्वनस्पतिः
6111019c यत्र युद्धं महद्वृत्तं तवहेतोर्विलासिनि
6111019e रावणस्य नृशंसस्य जटायोश्च महात्मनः
6111020a खरश्च निहतश्संख्ये दूषणश्च निपातितः
6111020c त्रिशिराश्च महावीर्यो मया बाणैरजिह्मगैः
6111021a पर्णशाला तथा चित्रा दृश्यते शुभदर्शना
6111021c यत्र त्वं राक्षसेन्द्रेण रावणेन हृता बलात्
6111022a एषा गोदावरी रम्या प्रसन्नसलिला शिवा
6111022c अगस्त्यस्याश्रमो ह्येष दृश्यते पश्य मैथिलि
6111023a वैदेहि दृश्यते चात्र शरभङ्गाश्रमो महान्
6111023c उपयातः सहस्राक्षो यत्र शक्रः पुरंदरः
6111024a एते ते तापसावासा दृश्यन्ते तनुमध्यमे
6111024c अत्रिः कुलपतिर्यत्र सूर्यवैश्वानरप्रभः
6111024e अत्र सीते त्वया दृष्टा तापसी धर्मचारिणी
6111025a अस्मिन्देशे महाकायो विराधो निहतो मया
6111026a असौ सुतनुशैलेन्द्रश्चित्रकूटः प्रकाशते
6111026c यत्र मां कैकयीपुत्रः प्रसादयितुमागतः
6111027a एषा सा यमुना दूराद्दृश्यते चित्रकानना
6111027c भरद्वाजाश्रमो यत्र श्रीमानेष प्रकाशते
6111028a एषा त्रिपथगा गङ्गा दृश्यते वरवर्णिनि
6111028c शृङ्गवेरपुरं चैतद्गुहो यत्र समागतः
6111029a एषा सा दृश्यतेऽयोध्या राजधानी पितुर्मम
6111029c अयोध्यां कुरु वैदेहि प्रणामं पुनरागता
6111030a ततस्ते वानराः सर्वे राक्षसश्च विभीषणः
6111030c उत्पत्योत्पत्य ददृशुस्तां पुरीं शुभदर्शनाम्
6111031a ततस्तु तां पाण्डुरहर्म्यमालिनीं; विशालकक्ष्यां गजवाजिसंकुलाम्
6111031c पुरीमयोध्यां ददृशुः प्लवंगमाः; पुरीं महेन्द्रस्य यथामरावतीम्
6112001a पूर्णे चतुर्दशे वर्षे पञ्चभ्यां लक्ष्मणाग्रजः
6112001c भरद्वाजाश्रमं प्राप्य ववन्दे नियतो मुनिम्
6112002a सोऽपृच्छदभिवाद्यैनं भरद्वाजं तपोधनम्
6112002c शृणोषि कचिद्भगवन्सुभिक्षानामयं पुरे
6112002e कच्चिच्च युक्तो भरतो जीवन्त्यपि च मातरः
6112003a एवमुक्तस्तु रामेण भरद्वाजो महामुनिः
6112003c प्रत्युवाच रघुश्रेष्ठं स्मितपूर्वं प्रहृष्टवत्
6112004a पङ्कदिग्धस्तु भरतो जटिलस्त्वां प्रतीक्षते
6112004c पादुके ते पुरस्कृत्य सर्वं च कुशलं गृहे
6112005a त्वां पुरा चीरवसनं प्रविशन्तं महावनम्
6112005c स्त्रीतृतीयं च्युतं राज्याद्धर्मकामं च केवलम्
6112006a पदातिं त्यक्तसर्वस्वं पितुर्वचनकारिणम्
6112006c स्वर्गभोगैः परित्यक्तं स्वर्गच्युतमिवामरम्
6112007a दृष्ट्वा तु करुणा पूर्वं ममासीत्समितिंजय
6112007c कैकेयीवचने युक्तं वन्यमूलफलाशनम्
6112008a साम्प्रतं सुसमृद्धार्थं समित्रगणबान्धवम्
6112008c समीक्ष्य विजितारिं त्वां मम प्रीतिरनुत्तमा
6112009a सर्वं च सुखदुःखं ते विदितं मम राघव
6112009c यत्त्वया विपुलं प्राप्तं जनस्थानवधादिकम्
6112010a ब्राह्मणार्थे नियुक्तस्य रक्षतः सर्वतापसान्
6112010c मारीचदर्शनं चैव सीतोन्मथनमेव च
6112011a कबन्धदर्शनं चैव पम्पाभिगमनं तथा
6112011c सुग्रीवेण च ते सख्यं यच्च वाली हतस्त्वया
6112012a मार्गणं चैव वैदेह्याः कर्म वातात्मजस्य च
6112012c विदितायां च वैदेह्यां नलसेतुर्यथा कृतः
6112012e यथा च दीपिता लङ्का प्रहृष्टैर्हरियूथपैः
6112013a सपुत्रबान्धवामात्यः सबलः सह वाहनः
6112013c यथा च निहतः संख्ये रावणो देवकण्टकः
6112014a समागमश्च त्रिदशैर्यथादत्तश्च ते वरः
6112014c सर्वं ममैतद्विदितं तपसा धर्मवत्सल
6112015a अहमप्यत्र ते दद्मि वरं शस्त्रभृतां वर
6112015c अर्घ्यं प्रतिगृहाणेदमयोध्यां श्वो गमिष्यसि
6112016a तस्य तच्छिरसा वाक्यं प्रतिगृह्य नृपात्मजः
6112016c बाढमित्येव संहृष्टः श्रीमान्वरमयाचत
6112017a अकालफलिनो वृक्षाः सर्वे चापि मधुस्रवाः
6112017c भवन्तु मार्गे भगवन्नयोध्यां प्रति गच्छतः
6112018a निष्फलाः फलिनश्चासन्विपुष्पाः पुष्पशालिनः
6112018c शुष्काः समग्रपत्रास्ते नगाश्चैव मधुस्रवाः
6113001a अयोध्यां तु समालोक्य चिन्तयामास राघवः
6113001c चिन्तयित्वा ततो दृष्टिं वानरेषु न्यपातयत्
6113002a प्रियकामः प्रियं रामस्ततस्त्वरितविक्रमम्
6113002c उवाच धीमांस्तेजस्वी हनूमन्तं प्लवंगमम्
6113003a अयोध्यां त्वरितो गच्छ क्षिप्रं त्वं प्लवगोत्तम
6113003c जानीहि कच्चित्कुशली जनो नृपतिमन्दिरे
6113004a शृङ्गवेरपुरं प्राप्य गुहं गहनगोचरम्
6113004c निषादाधिपतिं ब्रूहि कुशलं वचनान्मम
6113005a श्रुत्वा तु मां कुशलिनमरोगं विगतज्वरम्
6113005c भविष्यति गुहः प्रीतः स ममात्मसमः सखा
6113006a अयोध्यायाश्च ते मार्गं प्रवृत्तिं भरतस्य च
6113006c निवेदयिष्यति प्रीतो निषादाधिपतिर्गुहः
6113007a भरतस्तु त्वया वाच्यः कुशलं वचनान्मम
6113007c सिद्धार्थं शंस मां तस्मै सभार्यं सहलक्ष्मणम्
6113008a हरणं चापि वैदेह्या रावणेन बलीयसा
6113008c सुग्रीवेण च संवादं वालिनश्च वधं रणे
6113009a मैथिल्यन्वेषणं चैव यथा चाधिगता त्वया
6113009c लङ्घयित्वा महातोयमापगापतिमव्ययम्
6113010a उपयानं समुद्रस्य सागरस्य च दर्शनम्
6113010c यथा च कारितः सेतू रावणश्च यथा हतः
6113011a वरदानं महेन्द्रेण ब्रह्मणा वरुणेन च
6113011c महादेवप्रसादाच्च पित्रा मम समागमम्
6113012a जित्वा शत्रुगणान्रामः प्राप्य चानुत्तमं यशः
6113012c उपयाति समृद्धार्थः सह मित्रैर्महाबलः
6113013a एतच्छ्रुत्वा यमाकारं भजते भरतस्ततः
6113013c स च ते वेदितव्यः स्यात्सर्वं यच्चापि मां प्रति
6113014a ज्ञेयाः सर्वे च वृत्तान्ता भरतस्येङ्गितानि च
6113014c तत्त्वेन मुखवर्णेन दृष्ट्या व्याभाषणेन च
6113015a सर्वकामसमृद्धं हि हस्त्यश्वरथसंकुलम्
6113015c पितृपैतामहं राज्यं कस्य नावर्तयेन्मनः
6113016a संगत्या भरतः श्रीमान्राज्येनार्थी स्वयं भवेत्
6113016c प्रशास्तु वसुधां सर्वामखिलां रघुनन्दनः
6113017a तस्य बुद्धिं च विज्ञाय व्यवसायं च वानर
6113017c यावन्न दूरं याताः स्मः क्षिप्रमागन्तुमर्हसि
6113018a इति प्रतिसमादिष्टो हनूमान्मारुतात्मजः
6113018c मानुषं धारयन्रूपमयोध्यां त्वरितो ययौ
6113019a लङ्घयित्वा पितृपथं भुजगेन्द्रालयं शुभम्
6113019c गङ्गायमुनयोर्भीमं संनिपातमतीत्य च
6113020a शृङ्गवेरपुरं प्राप्य गुहमासाद्य वीर्यवान्
6113020c स वाचा शुभया हृष्टो हनूमानिदमब्रवीत्
6113021a सखा तु तव काकुत्स्थो रामः सत्यपराक्रमः
6113021c ससीतः सह सौमित्रिः स त्वां कुशलमब्रवीत्
6113022a पञ्चमीमद्य रजनीमुषित्वा वचनान्मुनेः
6113022c भरद्वाजाभ्यनुज्ञातं द्रक्ष्यस्यद्यैव राघवम्
6113023a एवमुक्त्वा महातेजाः संप्रहृष्टतनूरुहः
6113023c उत्पपात महावेगो वेगवानविचारयन्
6113024a सोऽपश्यद्रामतीर्थं च नदीं वालुकिनीं तथा
6113024c गोमतीं तां च सोऽपश्यद्भीमं सालवनं तथा
6113025a स गत्वा दूरमध्वानं त्वरितः कपिकुञ्जरः
6113025c आससाद द्रुमान्फुल्लान्नन्दिग्रामसमीपजान्
6113026a क्रोशमात्रे त्वयोध्यायाश्चीरकृष्णाजिनाम्बरम्
6113026c ददर्श भरतं दीनं कृशमाश्रमवासिनम्
6113027a जटिलं मलदिग्धाङ्गं भ्रातृव्यसनकर्शितम्
6113027c फलमूलाशिनं दान्तं तापसं धर्मचारिणम्
6113028a समुन्नतजटाभारं वल्कलाजिनवाससं
6113028c नियतं भावितात्मानं ब्रह्मर्षिसमतेजसं
6113029a पादुके ते पुरस्कृत्य शासन्तं वै वसुंधराम्
6113029c चतुर्वर्ण्यस्य लोकस्य त्रातारं सर्वतो भयात्
6113030a उपस्थितममात्यैश्च शुचिभिश्च पुरोहितैः
6113030c बलमुख्यैश्च युक्तैश्च काषायाम्बरधारिभिः
6113031a न हि ते राजपुत्रं तं चीरकृष्णाजिनाम्बरम्
6113031c परिमोक्तुं व्यवस्यन्ति पौरा वै धर्मवत्सलाः
6113032a तं धर्ममिव धर्मज्ञं देववन्तमिवापरम्
6113032c उवाच प्राञ्जलिर्वाक्यं हनूमान्मारुतात्मजः
6113033a वसन्तं दण्डकारण्ये यं त्वं चीरजटाधरम्
6113033c अनुशोचसि काकुत्स्थं स त्वा कुशलमब्रवीत्
6113034a प्रियमाख्यामि ते देव शोकं त्यक्ष्यसि दारुणम्
6113034c अस्मिन्मुहूर्ते भ्रात्रा त्वं रामेण सह संगतः
6113035a निहत्य रावणं रामः प्रतिलभ्य च मैथिलीम्
6113035c उपयाति समृद्धार्थः सह मित्रैर्महाबलैः
6113036a लक्ष्मणश्च महातेजा वैदेही च यशस्विनी
6113036c सीता समग्रा रामेण महेन्द्रेण शची यथा
6113037a एवमुक्तो हनुमता भरतः कैकयीसुतः
6113037c पपात सहसा हृष्टो हर्षान्मोहं जगाम ह
6113038a ततो मुहूर्तादुत्थाय प्रत्याश्वस्य च राघवः
6113038c हनूमन्तमुवाचेदं भरतः प्रियवादिनम्
6113039a अशोकजैः प्रीतिमयैः कपिमालिङ्ग्य संभ्रमात्
6113039c सिषेच भरतः श्रीमान्विपुलैरश्रुबिन्दुभिः
6113040a देवो वा मानुषो वा त्वमनुक्रोशादिहागतः
6113040c प्रियाख्यानस्य ते सौम्य ददामि ब्रुवतः प्रियम्
6113041a गवां शतसहस्रं च ग्रामाणां च शतं परम्
6113041c सकुण्डलाः शुभाचारा भार्याः कन्याश्च षोडश
6113042a हेमवर्णाः सुनासोरूः शशिसौम्याननाः स्त्रियः
6113042c सर्वाभरणसंपन्ना संपन्नाः कुलजातिभिः
6113043a निशम्य रामागमनं नृपात्मजः; कपिप्रवीरस्य तदाद्भुतोपमम्
6113043c प्रहर्षितो रामदिदृक्षयाभव;त्पुनश्च हर्षादिदमब्रवीद्वचः
6114001a बहूनि नाम वर्षाणि गतस्य सुमहद्वनम्
6114001c शृणोम्यहं प्रीतिकरं मम नाथस्य कीर्तनम्
6114002a कल्याणी बत गाथेयं लौकिकी प्रतिभाति मे
6114002c एति जीवन्तमानन्दो नरं वर्षशतादपि
6114003a राघवस्य हरीणां च कथमासीत्समागमः
6114003c कस्मिन्देशे किमाश्रित्य तत्त्वमाख्याहि पृच्छतः
6114004a स पृष्टो राजपुत्रेण बृस्यां समुपवेशितः
6114004c आचचक्षे ततः सर्वं रामस्य चरितं वने
6114005a यथा प्रव्रजितो रामो मातुर्दत्ते वरे तव
6114005c यथा च पुत्रशोकेन राजा दशरथो मृतः
6114006a यथा दूतैस्त्वमानीतस्तूर्णं राजगृहात्प्रभो
6114006c त्वयायोध्यां प्रविष्टेन यथा राज्यं न चेप्सितम्
6114007a चित्रकूटं गिरिं गत्वा राज्येनामित्रकर्शनः
6114007c निमन्त्रितस्त्वया भ्राता धर्ममाचरिता सताम्
6114008a स्थितेन राज्ञो वचने यथा राज्यं विसर्जितम्
6114008c आर्यस्य पादुके गृह्य यथासि पुनरागतः
6114009a सर्वमेतन्महाबाहो यथावद्विदितं तव
6114009c त्वयि प्रतिप्रयाते तु यद्वृत्तं तन्निबोध मे
6114010a अपयाते त्वयि तदा समुद्भ्रान्तमृगद्विजम्
6114010c प्रविवेशाथ विजनं सुमहद्दण्डकावनम्
6114011a तेषां पुरस्ताद्बलवान्गच्छतां गहने वने
6114011c विनदन्सुमहानादं विराधः प्रत्यदृश्यत
6114012a तमुत्क्षिप्य महानादमूर्ध्वबाहुमधोमुखम्
6114012c निखाते प्रक्षिपन्ति स्म नदन्तमिव कुञ्जरम्
6114013a तत्कृत्वा दुष्करं कर्म भ्रातरौ रामलक्ष्मणौ
6114013c सायाह्ने शरभङ्गस्य रम्यमाश्रममीयतुः
6114014a शरभङ्गे दिवं प्राप्ते रामः सत्यपराक्रमः
6114014c अभिवाद्य मुनीन्सर्वाञ्जनस्थानमुपागमत्
6114015a चतुर्दशसहस्राणि रक्षसां भीमकर्मणाम्
6114015c हतानि वसता तत्र राघवेण महात्मना
6114016a ततः पश्चाच्छूर्पणखा रामपार्श्वमुपागता
6114016c ततो रामेण संदिष्टो लक्ष्मणः सहसोत्थितः
6114017a प्रगृह्य खड्गं चिच्छेद कर्णनासे महाबलः
6114017c ततस्तेनार्दिता बाला रावणं समुपागता
6114018a रावणानुचरो घोरो मारीचो नाम राक्षसः
6114018c लोभयामास वैदेहीं भूत्वा रत्नमयो मृगः
6114019a सा राममब्रवीद्दृष्ट्वा वैदेही गृह्यतामिति
6114019c अहो मनोहरः कान्त आश्रमे नो भविष्यति
6114020a ततो रामो धनुष्पाणिर्धावन्तमनुधावति
6114020c स तं जघान धावन्तं शरेणानतपर्वणा
6114021a अथ सौम्या दशग्रीवो मृगं याते तु राघवे
6114021c लक्ष्मणे चापि निष्क्रान्ते प्रविवेशाश्रमं तदा
6114021e जग्राह तरसा सीतां ग्रहः खे रोहिणीमिव
6114022a त्रातुकामं ततो युद्धे हत्वा गृध्रं जटायुषम्
6114022c प्रगृह्य सीतां सहसा जगामाशु स रावणः
6114023a ततस्त्वद्भुतसंकाशाः स्थिताः पर्वतमूर्धनि
6114023c सीतां गृहीत्वा गच्छन्तं वानराः पर्वतोपमाः
6114023e ददृशुर्विस्मितास्तत्र रावणं राक्षसाधिपम्
6114024a प्रविवेर्श तदा लङ्कां रावणो लोकरावणः
6114025a तां सुवर्णपरिक्रान्ते शुभे महति वेश्मनि
6114025c प्रवेश्य मैथिलीं वाक्यैः सान्त्वयामास रावणः
6114026a निवर्तमानः काकुत्स्थो दृष्ट्वा गृध्रं प्रविव्यथे
6114027a गृध्रं हतं तदा दग्ध्वा रामः प्रियसखं पितुः
6114027c गोदावरीमनुचरन्वनोद्देशांश्च पुष्पितान्
6114027e आसेदतुर्महारण्ये कबन्धं नाम राक्षसं
6114028a ततः कबन्धवचनाद्रामः सत्यपराक्रमः
6114028c ऋश्यमूकं गिरिं गत्वा सुग्रीवेण समागतः
6114029a तयोः समागमः पूर्वं प्रीत्या हार्दो व्यजायत
6114029c इतरेतर संवादात्प्रगाढः प्रणयस्तयोः
6114030a रामः स्वबाहुवीर्येण स्वराज्यं प्रत्यपादयत्
6114030c वालिनं समरे हत्वा महाकायं महाबलम्
6114031a सुग्रीवः स्थापितो राज्ये सहितः सर्ववानरैः
6114031c रामाय प्रतिजानीते राजपुत्र्यास्तु मार्गणम्
6114032a आदिष्टा वानरेन्द्रेण सुग्रीवेण महात्मना
6114032c दशकोट्यः प्लवंगानां सर्वाः प्रस्थापिता दिशः
6114033a तेषां नो विप्रनष्टानां विन्ध्ये पर्वतसत्तमे
6114033c भृशं शोकाभितप्तानां महान्कालोऽत्यवर्तत
6114034a भ्राता तु गृध्रराजस्य संपातिर्नाम वीर्यवान्
6114034c समाख्याति स्म वसतिं सीताया रावणालये
6114035a सोऽहं दुःखपरीतानां दुःखं तज्ज्ञातिनां नुदन्
6114035c आत्मवीर्यं समास्थाय योजनानां शतं प्लुतः
6114036a तत्राहमेकामद्राक्षमशोकवनिकां गताम्
6114036c कौशेयवस्त्रां मलिनां निरानन्दां दृढव्रताम्
6114037a तया समेत्य विधिवत्पृष्ट्वा सर्वमनिन्दिताम्
6114037c अभिज्ञानं मणिं लब्ध्वा चरितार्थोऽहमागतः
6114038a मया च पुनरागम्य रामस्याक्लिष्टकर्मणः
6114038c अभिज्ञानं मया दत्तमर्चिष्मान्स महामणिः
6114039a श्रुत्वा तां मैथिलीं हृष्टस्त्वाशशंसे स जीवितम्
6114039c जीवितान्तमनुप्राप्तः पीत्वामृतमिवातुरः
6114040a उद्योजयिष्यन्नुद्योगं दध्रे लङ्कावधे मनः
6114040c जिघांसुरिव लोकांस्ते सर्वाँल्लोकान्विभावसुः
6114041a ततः समुद्रमासाद्य नलं सेतुमकारयत्
6114041c अतरत्कपिवीराणां वाहिनी तेन सेतुना
6114042a प्रहस्तमवधीन्नीलः कुम्भकर्णं तु राघवः
6114042c लक्ष्मणो रावणसुतं स्वयं रामस्तु रावणम्
6114043a स शक्रेण समागम्य यमेन वरुणेन च
6114043c सुरर्षिभिश्च काकुत्स्थो वराँल्लेभे परंतपः
6114044a स तु दत्तवरः प्रीत्या वानरैश्च समागतः
6114044c पुष्पकेण विमानेन किष्किन्धामभ्युपागमत्
6114045a तं गङ्गां पुनरासाद्य वसन्तं मुनिसंनिधौ
6114045c अविघ्नं पुष्ययोगेन श्वो रामं द्रष्टुमर्हसि
6114046a ततः स सत्यं हनुमद्वचो मह;न्निशम्य हृष्टो भरतः कृताञ्जलिः
6114046c उवाच वाणीं मनसः प्रहर्षिणी; चिरस्य पूर्णः खलु मे मनोरथः
6115001a श्रुत्वा तु परमानन्दं भरतः सत्यविक्रमः
6115001c हृष्टमाज्ञापयामास शत्रुघ्नं परवीरहा
6115002a दैवतानि च सर्वाणि चैत्यानि नगरस्य च
6115002c सुगन्धमाल्यैर्वादित्रैरर्चन्तु शुचयो नराः
6115003a राजदारास्तथामात्याः सैन्याः सेनागणाङ्गनाः
6115003c अभिनिर्यान्तु रामस्य द्रष्टुं शशिनिभं मुखम्
6115004a भरतस्य वचः श्रुत्वा शत्रुघ्नः परवीरहा
6115004c विष्टीरनेकसाहस्रीश्चोदयामास वीर्यवान्
6115005a समीकुरुत निम्नानि विषमाणि समानि च
6115005c स्थानानि च निरस्यन्तां नन्दिग्रामादितः परम्
6115006a सिञ्चन्तु पृथिवीं कृत्स्नां हिमशीतेन वारिणा
6115006c ततोऽभ्यवकिरंस्त्वन्ये लाजैः पुष्पैश्च सर्वतः
6115007a समुच्छ्रितपताकास्तु रथ्याः पुरवरोत्तमे
6115007c शोभयन्तु च वेश्मानि सूर्यस्योदयनं प्रति
6115008a स्रग्दाममुक्तपुष्पैश्च सुगन्धैः पञ्चवर्णकैः
6115008c राजमार्गमसंबाधं किरन्तु शतशो नराः
6115009a मत्तैर्नागसहस्रैश्च शातकुम्भविभूषितः
6115009c अपरे हेमकक्ष्याभिः सगजाभिः करेणुभिः
6115009e निर्ययुस्त्वरया युक्ता रथैश्च सुमहारथाः
6115010a ततो यानान्युपारूढाः सर्वा दशरथस्त्रियः
6115010c कौसल्यां प्रमुखे कृत्वा सुमित्रां चापि निर्ययुः
6115011a अश्वानां खुरशब्देन रथनेमिस्वनेन च
6115011c शङ्खदुन्दुभिनादेन संचचालेव मेदिनी
6115012a कृत्स्नं च नगरं तत्तु नन्दिग्राममुपागमत्
6115012c द्विजातिमुख्यैर्धर्मात्मा श्रेणीमुख्यैः सनैगमैः
6115013a माल्यमोदक हस्तैश्च मन्त्रिभिर्भरतो वृतः
6115013c शङ्खभेरीनिनादैश्च बन्दिभिश्चाभिवन्दितः
6115014a आर्यपादौ गृहीत्वा तु शिरसा धर्मकोविदः
6115014c पाण्डुरं छत्रमादाय शुक्लमाल्योपशोभितम्
6115015a शुक्ले च वालव्यजने राजार्हे हेमभूषिते
6115015c उपवासकृशो दीनश्चीरकृष्णाजिनाम्बरः
6115016a भ्रातुरागमनं श्रुत्वा तत्पूर्वं हर्षमागतः
6115016c प्रत्युद्ययौ तदा रामं महात्मा सचिवैः सह
6115017a समीक्ष्य भरतो वाक्यमुवाच पवनात्मजम्
6115017c कच्चिन्न खलु कापेयी सेव्यते चलचित्तता
6115017e न हि पश्यामि काकुत्स्थं राममार्यं परंतपम्
6115018a अथैवमुक्ते वचने हनूमानिदमब्रवीत्
6115018c अर्थं विज्ञापयन्नेव भरतं सत्यविक्रमम्
6115019a सदा फलान्कुसुमितान्वृक्षान्प्राप्य मधुस्रवान्
6115019c भरद्वाजप्रसादेन मत्तभ्रमरनादितान्
6115020a तस्य चैष वरो दत्तो वासवेन परंतप
6115020c ससैन्यस्य तदातिथ्यं कृतं सर्वगुणान्वितम्
6115021a निस्वनः श्रूयते भीमः प्रहृष्टानां वनौकसाम्
6115021c मन्ये वानरसेना सा नदीं तरति गोमतीम्
6115022a रजोवर्षं समुद्भूतं पश्य वालुकिनीं प्रति
6115022c मन्ये सालवनं रम्यं लोलयन्ति प्लवंगमाः
6115023a तदेतद्दृश्यते दूराद्विमलं चन्द्रसंनिभम्
6115023c विमानं पुष्पकं दिव्यं मनसा ब्रह्मनिर्मितम्
6115024a रावणं बान्धवैः सार्धं हत्वा लब्धं महात्मना
6115024c धनदस्य प्रसादेन दिव्यमेतन्मनोजवम्
6115025a एतस्मिन्भ्रातरौ वीरौ वैदेह्या सह राघवौ
6115025c सुग्रीवश्च महातेजा राक्षसेन्द्रो विभीषणः
6115026a ततो हर्षसमुद्भूतो निस्वनो दिवमस्पृशत्
6115026c स्त्रीबालयुववृद्धानां रामोऽयमिति कीर्तितः
6115027a रथकुञ्जरवाजिभ्यस्तेऽवतीर्य महीं गताः
6115027c ददृशुस्तं विमानस्थं नराः सोममिवाम्बरे
6115028a प्राञ्जलिर्भरतो भूत्वा प्रहृष्टो राघवोन्मुखः
6115028c स्वागतेन यथार्थेन ततो राममपूजयत्
6115029a मनसा ब्रह्मणा सृष्टे विमाने लक्ष्मणाग्रजः
6115029c रराज पृथुदीर्घाक्षो वज्रपाणिरिवापरः
6115030a ततो विमानाग्रगतं भरतो भ्रातरं तदा
6115030c ववन्दे प्रणतो रामं मेरुस्थमिव भास्करम्
6115031a आरोपितो विमानं तद्भरतः सत्यविक्रमः
6115031c राममासाद्य मुदितः पुनरेवाभ्यवादयत्
6115032a तं समुत्थाप्य काकुत्स्थश्चिरस्याक्षिपथं गतम्
6115032c अङ्के भरतमारोप्य मुदितः परिषष्वजे
6115033a ततो लक्ष्मणमासाद्य वैदेहीं च परंतपः
6115033c अभ्यवादयत प्रीतो भरतो नाम चाब्रवीत्
6115034a सुग्रीवं कैकयी पुत्रो जाम्बवन्तं तथाङ्गदम्
6115034c मैन्दं च द्विविदं नीलमृषभं चैव सस्वजे
6115035a ते कृत्वा मानुषं रूपं वानराः कामरूपिणः
6115035c कुशलं पर्यपृच्छन्त प्रहृष्टा भरतं तदा
6115036a विभीषणं च भरतः सान्त्वयन्वाक्यमब्रवीत्
6115036c दिष्ट्या त्वया सहायेन कृतं कर्म सुदुष्करम्
6115037a शत्रुघ्नश्च तदा राममभिवाद्य सलक्ष्मणम्
6115037c सीतायाश्चरणौ पश्चाद्ववन्दे विनयान्वितः
6115038a रामो मातरमासाद्य विषण्णं शोककर्शिताम्
6115038c जग्राह प्रणतः पादौ मनो मातुः प्रसादयन्
6115039a अभिवाद्य सुमित्रां च कैकेयीं च यशस्विनीम्
6115039c स मातॄश्च तदा सर्वाः पुरोहितमुपागमत्
6115040a स्वागतं ते महाबाहो कौसल्यानन्दवर्धन
6115040c इति प्राञ्जलयः सर्वे नागरा राममब्रुवन्
6115041a तन्यञ्जलिसहस्राणि प्रगृहीतानि नागरैः
6115041c आकोशानीव पद्मानि ददर्श भरताग्रजः
6115042a पादुके ते तु रामस्य गृहीत्वा भरतः स्वयम्
6115042c चरणाभ्यां नरेन्द्रस्य योजयामास धर्मवित्
6115043a अब्रवीच्च तदा रामं भरतः स कृताञ्जलिः
6115043c एतत्ते रक्षितं राजन्राज्यं निर्यातितं मया
6115044a अद्य जन्म कृतार्थं मे संवृत्तश्च मनोरथः
6115044c यस्त्वां पश्यामि राजानमयोध्यां पुनरागतम्
6115045a अवेक्षतां भवान्कोशं कोष्ठागारं पुरं बलम्
6115045c भवतस्तेजसा सर्वं कृतं दशगुणं मया
6115046a तथा ब्रुवाणं भरतं दृष्ट्वा तं भ्रातृवत्सलम्
6115046c मुमुचुर्वानरा बाष्पं राक्षसश्च विभीषणः
6115047a ततः प्रहर्षाद्भरतमङ्कमारोप्य राघवः
6115047c ययौ तेन विमानेन ससैन्यो भरताश्रमम्
6115048a भरताश्रममासाद्य ससैन्यो राघवस्तदा
6115048c अवतीर्य विमानाग्रादवतस्थे महीतले
6115049a अब्रवीच्च तदा रामस्तद्विमानमनुत्तमम्
6115049c वह वैश्रवणं देवमनुजानामि गम्यताम्
6115050a ततो रामाभ्यनुज्ञातं तद्विमानमनुत्तमम्
6115050c उत्तरां दिशमुद्दिश्य जगाम धनदालयम्
6115051a पुरोहितस्यात्मसमस्य राघवो; बृहस्पतेः शक्र इवामराधिपः
6115051c निपीड्य पादौ पृथगासने शुभे; सहैव तेनोपविवेश वीर्यवान्
6116001a शिरस्यञ्जलिमादाय कैकेयीनन्दिवर्धनः
6116001c बभाषे भरतो ज्येष्ठं रामं सत्यपराक्रमम्
6116002a पूजिता मामिका माता दत्तं राज्यमिदं मम
6116002c तद्ददामि पुनस्तुभ्यं यथा त्वमददा मम
6116003a धुरमेकाकिना न्यस्तामृषभेण बलीयसा
6116003c किशोरवद्गुरुं भारं न वोढुमहमुत्सहे
6116004a वारिवेगेन महता भिन्नः सेतुरिव क्षरन्
6116004c दुर्बन्धनमिदं मन्ये राज्यच्छिद्रमसंवृतम्
6116005a गतिं खर इवाश्वस्य हंसस्येव च वायसः
6116005c नान्वेतुमुत्सहे देव तव मार्गमरिंदम
6116006a यथा च रोपितो वृक्षो जातश्चान्तर्निवेशने
6116006c महांश्च सुदुरारोहो महास्कन्धः प्रशाखवान्
6116007a शीर्येत पुष्पितो भूत्वा न फलानि प्रदर्शयेत्
6116007c तस्य नानुभवेदर्थं यस्य हेतोः स रोप्यते
6116008a एषोपमा महाबाहो त्वमर्थं वेत्तुमर्हसि
6116008c यद्यस्मान्मनुजेन्द्र त्वं भक्तान्भृत्यान्न शाधि हि
6116009a जगदद्याभिषिक्तं त्वामनुपश्यतु सर्वतः
6116009c प्रतपन्तमिवादित्यं मध्याह्ने दीप्ततेजसं
6116010a तूर्यसंघातनिर्घोषैः काञ्चीनूपुरनिस्वनैः
6116010c मधुरैर्गीतशब्दैश्च प्रतिबुध्यस्व शेष्व च
6116011a यावदावर्तते चक्रं यावती च वसुंधरा
6116011c तावत्त्वमिह सर्वस्य स्वामित्वमभिवर्तय
6116012a भरतस्य वचः श्रुत्वा रामः परपुरंजयः
6116012c तथेति प्रतिजग्राह निषसादासने शुभे
6116013a ततः शत्रुघ्नवचनान्निपुणाः श्मश्रुवर्धकाः
6116013c सुखहस्ताः सुशीघ्राश्च राघवं पर्युपासत
6116014a पूर्वं तु भरते स्नाते लक्ष्मणे च महाबले
6116014c सुग्रीवे वानरेन्द्रे च राक्षसेन्द्रे विभीषणे
6116015a विशोधितजटः स्नातश्चित्रमाल्यानुलेपनः
6116015c महार्हवसनोपेतस्तस्थौ तत्र श्रिया ज्वलन्
6116016a प्रतिकर्म च रामस्य कारयामास वीर्यवान्
6116016c लक्ष्मणस्य च लक्ष्मीवानिक्ष्वाकुकुलवर्धनः
6116017a प्रतिकर्म च सीतायाः सर्वा दशरथस्त्रियः
6116017c आत्मनैव तदा चक्रुर्मनस्विन्यो मनोहरम्
6116018a ततो राघवपत्नीनां सर्वासामेव शोभनम्
6116018c चकार यत्नात्कौसल्या प्रहृष्टा पुत्रवत्सला
6116019a ततः शत्रुघ्नवचनात्सुमन्त्रो नाम सारथिः
6116019c योजयित्वाभिचक्राम रथं सर्वाङ्गशोभनम्
6116020a अर्कमण्डलसंकाशं दिव्यं दृष्ट्वा रथं स्थितम्
6116020c आरुरोह महाबाहू रामः सत्यपराक्रमः
6116021a अयोध्यायां तु सचिवा राज्ञो दशरथस्य ये
6116021c पुरोहितं पुरस्कृत्य मन्त्रयामासुरर्थवत्
6116022a मन्त्रयन्रामवृद्ध्यर्थं वृत्त्यर्थं नगरस्य च
6116022c सर्वमेवाभिषेकार्थं जयार्हस्य महात्मनः
6116022e कर्तुमर्हथ रामस्य यद्यन्मङ्गलपूर्वकम्
6116023a इति ते मन्त्रिणः सर्वे संदिश्य तु पुरोहितम्
6116023c नगरान्निर्ययुस्तूर्णं रामदर्शनबुद्धयः
6116024a हरियुक्तं सहस्राक्षो रथमिन्द्र इवानघः
6116024c प्रययौ रथमास्थाय रामो नगरमुत्तमम्
6116025a जग्राह भरतो रश्मीञ्शत्रुघ्नश्छत्रमाददे
6116025c लक्ष्मणो व्यजनं तस्य मूर्ध्नि संपर्यवीजयत्
6116026a श्वेतं च वालव्यजनं सुग्रीवो वानरेश्वरः
6116026c अपरं चन्द्रसंकाशं राक्षसेन्द्रो विभीषणः
6116027a ऋषिसंघैर्तदाकाशे देवैश्च समरुद्गणैः
6116027c स्तूयमानस्य रामस्य शुश्रुवे मधुरध्वनिः
6116028a ततः शत्रुंजयं नाम कुञ्जरं पर्वतोपमम्
6116028c आरुरोह महातेजाः सुग्रीवो वानरेश्वरः
6116029a नवनागसहस्राणि ययुरास्थाय वानराः
6116029c मानुषं विग्रहं कृत्वा सर्वाभरणभूषिताः
6116030a शङ्खशब्दप्रणादैश्च दुन्दुभीनां च निस्वनैः
6116030c प्रययू पुरुषव्याघ्रस्तां पुरीं हर्म्यमालिनीम्
6116031a ददृशुस्ते समायान्तं राघवं सपुरःसरम्
6116031c विराजमानं वपुषा रथेनातिरथं तदा
6116032a ते वर्धयित्वा काकुत्स्थं रामेण प्रतिनन्दिताः
6116032c अनुजग्मुर्महात्मानं भ्रातृभिः परिवारितम्
6116033a अमात्यैर्ब्राह्मणैश्चैव तथा प्रकृतिभिर्वृतः
6116033c श्रिया विरुरुचे रामो नक्षत्रैरिव चन्द्रमाः
6116034a स पुरोगामिभिस्तूर्यैस्तालस्वस्तिकपाणिभिः
6116034c प्रव्याहरद्भिर्मुदितैर्मङ्गलानि ययौ वृतः
6116035a अक्षतं जातरूपं च गावः कन्यास्तथा द्विजाः
6116035c नरा मोदकहस्ताश्च रामस्य पुरतो ययुः
6116036a सख्यं च रामः सुग्रीवे प्रभावं चानिलात्मजे
6116036c वानराणां च तत्कर्म व्याचचक्षेऽथ मन्त्रिणाम्
6116036e श्रुत्वा च विस्मयं जग्मुरयोध्यापुरवासिनः
6116037a द्युतिमानेतदाख्याय रामो वानरसंवृतः
6116037c हृष्टपुष्टजनाकीर्णामयोध्यां प्रविवेश ह
6116038a ततो ह्यभ्युच्छ्रयन्पौराः पताकास्ते गृहे गृहे
6116038c ऐक्ष्वाकाध्युषितं रम्यमाससाद पितुर्गृहम्
6116039a पितुर्भवनमासाद्य प्रविश्य च महात्मनः
6116039c कौसल्यां च सुमित्रां च कैकेयीं चाभ्यवादयत्
6116040a अथाब्रवीद्राजपुत्रो भरतं धर्मिणां वरम्
6116040c अथोपहितया वाचा मधुरं रघुनन्दनः
6116041a यच्च मद्भवनं श्रेष्ठं साशोकवनिकं महत्
6116041c मुक्तावैदूर्यसंकीर्णं सुग्रीवस्य निवेदय
6116042a तस्य तद्वचनं श्रुत्वा भरतः सत्यविक्रमः
6116042c पाणौ गृहीत्वा सुग्रीवं प्रविवेश तमालयम्
6116043a ततस्तैलप्रदीपांश्च पर्यङ्कास्तरणानि च
6116043c गृहीत्वा विविशुः क्षिप्रं शत्रुघ्नेन प्रचोदिताः
6116044a उवाच च महातेजाः सुग्रीवं राघवानुजः
6116044c अभिषेकाय रामस्य दूतानाज्ञापय प्रभो
6116045a सौवर्णान्वानरेन्द्राणां चतुर्णां चतुरो घटान्
6116045c ददौ क्षिप्रं स सुग्रीवः सर्वरत्नविभूषितान्
6116046a यथा प्रत्यूषसमये चतुर्णां सागराम्भसाम्
6116046c पूर्णैर्घटैः प्रतीक्षध्वं तथा कुरुत वानराः
6116047a एवमुक्ता महात्मानो वानरा वारणोपमाः
6116047c उत्पेतुर्गगनं शीघ्रं गरुडा इव शीघ्रगाः
6116048a जाम्बवांश्च हनूमांश्च वेगदर्शी च वानरः
6116048c ऋषभश्चैव कलशाञ्जलपूर्णानथानयन्
6116048e नदीशतानां पञ्चानां जले कुम्भैरुपाहरन्
6116049a पूर्वात्समुद्रात्कलशं जलपूर्णमथानयत्
6116049c सुषेणः सत्त्वसंपन्नः सर्वरत्नविभूषितम्
6116050a ऋषभो दक्षिणात्तूर्णं समुद्राज्जलमाहरत्
6116051a रक्तचन्दनकर्पूरैः संवृतं काञ्चनं घटम्
6116051c गवयः पश्चिमात्तोयमाजहार महार्णवात्
6116052a रत्नकुम्भेन महता शीतं मारुतविक्रमः
6116052c उत्तराच्च जलं शीघ्रं गरुडानिलविक्रमः
6116053a अभिषेकाय रामस्य शत्रुघ्नः सचिवैः सह
6116053c पुरोहिताय श्रेष्ठाय सुहृद्भ्यश्च न्यवेदयत्
6116054a ततः स प्रयतो वृद्धो वसिष्ठो ब्राह्मणैः सह
6116054c रामं रत्नमयो पीठे सहसीतं न्यवेशयत्
6116055a वसिष्ठो वामदेवश्च जाबालिरथ काश्यपः
6116055c कात्यायनः सुयज्ञश्च गौतमो विजयस्तथा
6116056a अभ्यषिञ्चन्नरव्याघ्रं प्रसन्नेन सुगन्धिना
6116056c सलिलेन सहस्राक्षं वसवो वासवं यथा
6116057a ऋत्विग्भिर्ब्राह्मणैः पूर्वं कन्याभिर्मन्त्रिभिस्तथा
6116057c योधैश्चैवाभ्यषिञ्चंस्ते संप्रहृष्टाः सनैगमैः
6116058a सर्वौषधिरसैश्चापि दैवतैर्नभसि स्थितैः
6116058c चतुर्हिर्लोकपालैश्च सर्वैर्देवैश्च संगतैः
6116059a छत्रं तस्य च जग्राह शत्रुघ्नः पाण्डुरं शुभम्
6116059c श्वेतं च वालव्यजनं सुग्रीवो वानरेश्वरः
6116059e अपरं चन्द्रसंकाशं राक्षसेन्द्रो विभीषणः
6116060a मालां ज्वलन्तीं वपुषा काञ्चनीं शतपुष्कराम्
6116060c राघवाय ददौ वायुर्वासवेन प्रचोदितः
6116061a सर्वरत्नसमायुक्तं मणिरत्नविभूषितम्
6116061c मुक्ताहारं नरेन्द्राय ददौ शक्रप्रचोदितः
6116062a प्रजगुर्देवगन्धर्वा ननृतुश्चाप्सरो गणाः
6116062c अभिषेके तदर्हस्य तदा रामस्य धीमतः
6116063a भूमिः सस्यवती चैव फलवन्तश्च पादपाः
6116063c गन्धवन्ति च पुष्पाणि बभूवू राघवोत्सवे
6116064a सहस्रशतमश्वानां धेनूनां च गवां तथा
6116064c ददौ शतं वृषान्पूर्वं द्विजेभ्यो मनुजर्षभः
6116065a त्रिंशत्कोटीर्हिरण्यस्य ब्राह्मणेभ्यो ददौ पुनः
6116065c नानाभरणवस्त्राणि महार्हाणि च राघवः
6116066a अर्करश्मिप्रतीकाशां काञ्चनीं मणिविग्रहाम्
6116066c सुग्रीवाय स्रजं दिव्यां प्रायच्छन्मनुजर्षभः
6116067a वैदूर्यमणिचित्रे च वज्ररत्नविभूषिते
6116067c वालिपुत्राय धृतिमानङ्गदायाङ्गदे ददौ
6116068a मणिप्रवरजुष्टं च मुक्ताहारमनुत्तमम्
6116068c सीतायै प्रददौ रामश्चन्द्ररश्मिसमप्रभम्
6116069a अरजे वाससी दिव्ये शुभान्याभरणानि च
6116069c अवेक्षमाणा वैदेही प्रददौ वायुसूनवे
6116070a अवमुच्यात्मनः कण्ठाद्धारं जनकनन्दिनी
6116070c अवैक्षत हरीन्सर्वान्भर्तारं च मुहुर्मुहुः
6116071a तामिङ्गितज्ञः संप्रेक्ष्य बभाषे जनकात्मजाम्
6116071c प्रदेहि सुभगे हारं यस्य तुष्टासि भामिनि
6116072a पौरुषं विक्रमो बुद्धिर्यस्मिन्नेतानि नित्यदा
6116072c ददौ सा वायुपुत्राय तं हारमसितेक्षणा
6116073a हनूमांस्तेन हारेण शुशुभे वानरर्षभः
6116073c चन्द्रांशुचयगौरेण श्वेताभ्रेण यथाचलः
6116074a ततो द्विविद मैन्दाभ्यां नीलाय च परंतपः
6116074c सर्वान्कामगुणान्वीक्ष्य प्रददौ वसुधाधिपः
6116075a सर्ववानरवृद्धाश्च ये चान्ये वानरेश्वराः
6116075c वासोभिर्भूषणैश्चैव यथार्हं प्रतिपूजिताः
6116076a यथार्हं पूजिताः सर्वे कामै रत्नैश्च पुष्कलैर्
6116076c प्रहृष्टमनसः सर्वे जग्मुरेव यथागतम्
6116077a राघवः परमोदारः शशास परया मुदा
6116077c उवाच लक्ष्मणं रामो धर्मज्ञं धर्मवत्सलः
6116078a आतिष्ठ धर्मज्ञ मया सहेमां; गां पूर्वराजाध्युषितां बलेन
6116078c तुल्यं मया त्वं पितृभिर्धृता या; तां यौवराज्ये धुरमुद्वहस्व
6116079a सर्वात्मना पर्यनुनीयमानो; यदा न सौमित्रिरुपैति योगम्
6116079c नियुज्यमानो भुवि यौवराज्ये; ततोऽभ्यषिञ्चद्भरतं महात्मा
6116080a राघवश्चापि धर्मात्मा प्राप्य राज्यमनुत्तमम्
6116080c ईजे बहुविधैर्यज्ञैः ससुहृद्भ्रातृबान्धवः
6116081a पौण्डरीकाश्वमेधाभ्यां वाजपेयेन चासकृत्
6116081c अन्यैश्च विविधैर्यज्ञैरयजत्पार्थिवर्षभः
6116082a राज्यं दशसहस्राणि प्राप्य वर्षाणि राघवः
6116082c शताश्वमेधानाजह्रे सदश्वान्भूरिदक्षिणान्
6116083a आजानुलम्बिबाहुश्च महास्कन्धः प्रतापवान्
6116083c लक्ष्मणानुचरो रामः पृथिवीमन्वपालयत्
6116084a न पर्यदेवन्विधवा न च व्यालकृतं भयम्
6116084c न व्याधिजं भयं वापि रामे राज्यं प्रशासति
6116085a निर्दस्युरभवल्लोको नानर्थः कंचिदस्पृशत्
6116085c न च स्म वृद्धा बालानां प्रेतकार्याणि कुर्वते
6116086a सर्वं मुदितमेवासीत्सर्वो धर्मपरोऽभवत्
6116086c राममेवानुपश्यन्तो नाभ्यहिंसन्परस्परम्
6116087a आसन्वर्षसहस्राणि तथा पुत्रसहस्रिणः
6116087c निरामया विशोकाश्च रामे राज्यं प्रशासति
6116088a नित्यपुष्पा नित्यफलास्तरवः स्कन्धविस्तृताः
6116088c कालवर्षी च पर्जन्यः सुखस्पर्शश्च मारुतः
6116089a स्वकर्मसु प्रवर्तन्ते तुष्ठाः स्वैरेव कर्मभिः
6116089c आसन्प्रजा धर्मपरा रामे शासति नानृताः
6116090a सर्वे लक्षणसंपन्नाः सर्वे धर्मपरायणाः
6116090c दशवर्षसहस्राणि रामो राज्यमकारयत्